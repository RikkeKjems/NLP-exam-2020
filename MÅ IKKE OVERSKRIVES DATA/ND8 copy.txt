Introduktion

Begrebet selvledelse har inden for de sidste årtier oplevet  stigende popularitet, hvilket ses tydeligt inden for bl.a. ledelseslitteraturen og brugen af selvledelseskurser . En mulig forklaring på dette kan findes hos Boltanski og Chiapello . I deres værk beskriver forfatterne to kritikker mod kapitalismen fremført i perioden omkring 1968: Den sociale og den artistiske kritik. Hvor den sociale kritik fokuserer på social ulighed og egoisme, fokuserer den artistiske kritik på mangel på autenticitet og undertrykkelse. I starten søgte virksomheder at tilfredsstille den sociale kritik ved at give arbejderne bedre arbejdsvilkår og højere løn, hvilket ikke stoppede protesterne imod kapitalismen. Det var først, da man forsøgte at imødekomme den artistiske kritik ved at give arbejderne mere autonomi og frihed, at det lykkedes at stilne protesterne. Dette i form af fladere organisationsstrukturer, øget selvkontrol og organisering i teams. Dermed lægges de første byggesten på vej mod selvledelse, som vi kender det i dag. 
Selvom der er mange succeshistorier omkring selvledelse, og forskning har vist, at selvledelse øger præstationen hos medarbejdere , så er der også flere eksempler på indføring af selvledelse, som har haft store konsekvenser for både medarbejdere og firmaer. Eksempler på kendte konsekvenser af selvledelse er bl.a. stress, egoisme hos stærke medarbejdere og etablering af uformelle hierarkier . Det er derfor interessant at forsøge at kortlægge, hvilke faktorer der er essentielle for, at en virksomhed lykkedes med selvledelse, således at det skaber merværdi for virksomheden uden at få personlige konsekvenser, såsom stress, for medarbejderne. Et særligt interessant område i forhold til selvledelse er it-branchen. It-branchen er blevet karakteriseret i forhold til at være helt fremme i forhold til ledelse og personalepolitikker. Samtidig er det også en branche, der er karakteriseret af stress og præstationspres . Denne opgave vil derfor søge at belyse følgende problemstilling: 
Gennem en analyse af brugen af magt og motivationsfaktorer i it-virksomheden, identificeres essentielle rammevilkår for succesfuld selvledelse. 
Her skal succesfuld selvledelse forstås som en anvendelse af denne ledelsesform, der kommer både virksomhed og medarbejdere til gode. På baggrund af ovenstående problemformulering redegøres for centrale teorier om motivation og magt, som er relevante i forhold til at analysere selvledelse. Derefter analyseres cases fra to danske it-arbejdspladser, med henblik på en diskussion af vigtige rammevilkår for succesfuld anvendelse af selvledelse i danske it-virksomheder.  
Teori
Selvledelse er et vidt begreb, som bruges forskelligt inden for en række praksisser, som coaching, hvor det bl.a. dækker over evnen til at udføre konstruktive adfærdsændringer . Dette vil være det teoretiske udgangspunkt for denne opgave. 
Motivation 
I takt med at kontrollen og styringen med medarbejderne mindskes, er der behov for, at medarbejderne i højere grad er drevet af indre motivation. Det er derfor helt centralt, at organisationer, der gerne vil indføre selvledelse, forholder sig til, hvordan de bedst understøtter medarbejdernes motivation. I den forbindelse er Herzbergs motivations-hygiejne teori interessant . Denne teori antager en dualitet forbundet med motivation, således at motivation ikke er endimensionel, men todimensionel. Disse to dimensioner er tilfredshed og utilfredshed. Her er det vigtigt at forstå, at mangel på tilfredshed ikke er det samme som utilfredshed. 
Ifølge Herzberg er det forskellige faktorer, som påvirker henholdsvis tilfredshed og utilfredshed. Han kalder de faktorer, der har med tilfredshed at gøre, for motivationsfaktorer og de faktorer, som har med utilfredshed at gøre, for hygiejnefaktorer. En hygiejnefaktor kan således ikke skabe tilfredshed, men kun ingen utilfredshed eller utilfredshed, mens en motivationsfaktor kan skabe tilfredshed eller ikke tilfredshed. På baggrund af sine undersøgelser kategoriserer Herzberg forskellige faktorer relateret til arbejdet som enten hygiejne- eller motivationsfaktorer. Blandt motivationsfaktorer finder vi: Præstationsmuligheder, anerkendelse, arbejdets natur, ansvar og mulighed for avancement. Hygiejnefaktorerne dækker derimod over: virksomhedspolitik og administration, supervision, løn, mellemmenneskelige relationer og arbejdsforhold. Generelt kan vi sige, at hvor motivationsfaktorer har med selve arbejdet at gøre, er hygiejnefaktorer primært forbundet med omgivelserne, hvori arbejdet udføres. Dette kan relateres til menneskelige behov, hvor motivations-faktorerne tilfredsstiller behovene for personlig udvikling, fører en tilfredsstillelse af hygiejnefaktorerne til undgåelse af ubehag. Ifølge Herzberg vil en person, som ikke bliver motiveret, have øget fokus på hygiejnefaktorerne og derfor blive mere påvirket af disse. Herzbergs teori er blevet kritiseret for bl.a. ikke at tage højde for individuelle forskelle i motivationsfaktorer, samt metoden brugt til indsamling af data . F.eks. kan man forestille sig, at ikke alle medarbejdere motiveres af at få uddelt ansvar, da personlig utilstrækkelighed kan føre til en følelse af utryghed.
Magt 
Mægtiggørelse er ifølge Sverre Raffnsøe ensbetydende med et tab af kontrol. Dermed ændres magtrelationen mellem leder og medarbejder, når mere ansvar lægges over på medarbejderen. Det er derfor interessant at belyse selvledelse ud fra teori om magt. Udgangspunktet for dette vil være Michel Foucaults teori omkring magt. Foucault ønskede gennem sit forfatterskab at anlægge et samfundskritisk perspektiv på magt i samfundet. Dette kan synes fjernt fra begrebet selvledelse, men Foucaults perspektiver på governmentality, magt- og selvteknologi kan bruges til at forstå, hvordan magtsituationen ændrer sig i takt med, at en virksomhed bevæger sig fra traditionel management til selvledelse. Selvom Foucault beskæftigede sig mere med samfundet end enkelte organisationer, kan vi stadig bruge hans teori til at analysere den nærværende problemstilling. 
Måden, som Foucault forstår magt på, er gennem udførelsen af handlinger, der påvirker andres handlinger. Magt eksisterer således kun i de udførte handlinger. Selvom magt kan dække over handlinger som vold og undertrykkelse, der for de fleste vil være klassiske eksempler på magtudøvelse, så findes der andre former for magt, som er langt mere udbredte i dag. Et eksempel på dette er, hvad Foucault kalder governmentality. Governmentality handler om at påvirke andres handlerum, altså de mulige handlinger de kan foretage sig. Samtidig gør det den handlende til subjekt. Dette vil sige, at den handlende oplever, at han selv har truffet valget, selvom han i processen er blevet manipuleret til at vælge mellem bestemte handlemuligheder. På denne måde bliver magten usynlig. Ved at gøre magten usynlig, umuliggøres modstand mod magten. På baggrund af dette kan det lyde som om, magt kun er noget negativt, som individet skal forsøge at bryde fri fra, men det er ikke tilfældet. Ifølge Foucault er magten dybt indlejret i de sociale relationer, som eksisterer i samfundet. Derfor giver det heller ikke mening at forsøge at udrydde magten, da et sådant samfund ikke er realistisk. Med Foucault som udgangspunkt skal vores analyse af magt altså ikke fokusere på at kortlægge magtstrukturer i form af f.eks. hierarkier, men i stedet på at analysere de magthandlinger, som udføres i organisationerne. 
I forbindelse med sin diskussion af magt identificerer Foucault 4 forskellige typer af teknologier. Disse er: Produktions-, tegn-, magt- og selvteknologier. De første to er irrelevante i forhold til opgavens fokus, og derfor behandles kun de sidste to. Magtteknologier skal forstås som teknologier, der anvendes til at styre eller overvåge individer, med det formål at få individet til at udføre en ønsket adfærd. Et eksempel på magtteknologier i det moderne samfund er ifølge Villadsen  samtaleteknologier, som bl.a. bruges til ledelse af medarbejdere. Et eksempel på dette er dialogbaseret ledelse, hvor medarbejderne inviteres til at udtale sig om emner som f.eks. mål, præstation og lignende. Dette betyder, at lederen senere har mulighed for at stille medarbejderen til ansvar for dennes udtalelser.
Den anden centrale teknologi i forhold til selvledelse er selvteknologier. Selvteknologi er teknologier, som et individ kan bruge til at forme sig selv med og opnå bestemte mål. Selvteknologier er også i høj grad anvendt i det moderne samfund og bruges f.eks. af ledere til at få medarbejdere til, gennem forskellige test, at identificere styrker og svagheder, som medarbejderne selv kan arbejde med . De to beskrevne teknologier er altså værktøjer, som samfundet og organisationer kan bruge til at udøve governmentality. I organisatorisk henseende giver det mening at analysere, hvordan organisationer bruger magt- og selvteknologi til at udøve skjult magt i forbindelse med selvledelse. 
Analyse

I det følgende afsnit belyses to cases omhandlende to danske it-virksomheder ud fra de teorier, der blev præsenteret i forrige afsnit. De to cases er udvalgt, fordi de har selvledelse som et centralt element, som har resulteret i henholdsvis gode og dårlige arbejdsvilkår for medarbejderne. Andre aspekter af casene, som ikke omhandler magt og motivation i forhold til selvledelse, behandles ikke, da dette er udover opgavens fokus. 
Præsentation af de to cases 
Første eksempel på indførelse af selvledelse kommer fra en anonym it-virksomhed under navnet Adore  bearbejdet til case af Anne Marie Olesen). Denne indførelse skete i forbindelse med et generelt skift i ledelsesstrategien, som blev udført på baggrund af 5 års underskud. Efter skiftet i ledelsesstrategien er det nu medarbejderne selv, der styrer deres deadlines og arbejdstider. Med den nye ledelsesstrategi lykkedes det virksomheden at vende underskud til overskud. Alligevel har indførelsen af selvledelse ikke været uden omkostninger. Flere medarbejdere fortæller i casen om levering af halvfærdige løsninger til kunderne, kronisk dårlig samvittighed og en følelse af personlig utilstrækkelighed. Adore er således et eksempel på, hvordan selvledelse kan føre til dårlige arbejdsvilkår. 
Microsoft Danmark fik i både 2006 og 2007 prisen Great Place to Work. Samtidig blev de i 2009 for tredje år i træk kåret til Danmarks bedste it-arbejdsplads. Microsoft Danmark arbejder som Adore også med en høj grad af selvledelse hos medarbejderne. Alligevel adskiller Microsoft Danmark sig dramatisk i forhold til medarbejdertilfredsheden. Great Place to Work fremhæver da også virksomhedens arbejde for at skabe balance mellem arbejde og privatliv hos medarbejderne . Microsoft Danmark er derfor et eksempel på, hvordan selvledelse kan resultere i gode arbejdsvilkår.
Motivation 
Hvis vi analyserer Adore med udgangspunkt i Herzbergs motivations-hygiejne teori, ser vi, at firmaet anvender forskellige motivationsfaktorer. Eksempler er uddelegering af ansvar og mulighed for at præstere. Medarbejderne får selv lov til at bestemme deadlines, og hvordan de vil løse de stillede opgaver. De styrer også selv, hvor meget de arbejder, da ledelsen primært går op i, om medarbejderne holder deres deadlines og ikke arbejdstid. Gennem denne frihed og ansvar får medarbejderne også mulighed for at præstere, fordi de ikke er begrænset af bestemte metoder eller arbejdstid. Interessant er også kåringen af medarbejderen Niels Årsdal til månedens medarbejder foran hele virksomheden pga. stor arbejdsindsats og personlig ofring. Ved at gøre dette benytter Adore sig af motivationsfaktoren anerkendelse. Niels Årsdals anerkendes for sit hårde arbejde, hvilket ifølge Herzberg kan virke motiverende for medarbejderne. Dog kritiseres lige præcis kåringen af månedens medarbejder af flere medarbejdere, netop fordi de ser det som et forsøg på at få alle medarbejdere til at skrue arbejdsmængden og arbejdsintensiteten i vejret. Noget tyder altså på, at virksomhedens anvendelse af motivationsfaktorer virker modsat intentionen, fordi den af medarbejderne ses som en manipulationsteknik. 
Microsoft Danmark anvender, ligesom Adore, også i høj grad motivationsfaktorerne uddelegering af ansvar og præstationsmuligheder. Dette ses bl.a. af følgende citat:  . Medarbejderne styrer også selv, hvordan de ønsker at løse opgaven inden for den ramme, som ledelsen har sat, og de får på denne måde et stort ansvar tildelt af ledelsen. Ifølge casen er virksomheden også præget af en præstationskultur, som giver mulighed for at præstere, hvilket også er en motivationsfaktor. Således er der flere motivationsfaktorer, der går igen i de to virksomheder. Forskellen mellem de to virksomheder er i høj grad, hvordan disse opfattes. Hvor de i høj grad anvender motivationsfaktorerne til at opnå større arbejdsindsats hos Adore, er det hos Microsoft Danmark en måde at opnå sunde og glade medarbejdere. 
Kigger vi på hygiejnefaktorer, er der også et par elementer i Adores nye strategi, som er værd at fremhæve. Der er nemlig indført mere overvågning i form af forskellige teknologier. Disse teknologier inkluderer f.eks. performanceevalueringer og regnskab over den enkelte medarbejders indtjening til virksomheden. Derudover beskrives ledernes rolle i de forskellige projekter af medarbejderne som kontrol. Ifølge Herzberg kan den øgede overvågning betyde større utilfredshed hos medarbejderne, fordi det ifølge ham er klassificeret som en hygiejnefaktor. Da den konstante overvågning fører til øget pres på medarbejderne, ses det, at den fører til utilfredshed hos medarbejderne. Dette særligt fordi ledelsen på baggrund af disse evalueringer vurderer, hvem der skal afskediges, hvem der får mulighed for efteruddannelse og andre ting, som har betydning for medarbejderne. En anden hygiejnefaktor, der er interessant at belyse, er arbejdsvilkårene. Medarbejderne hos Adore tvinges til at aflyse deres ferie, til at overarbejde uden betaling og oplever konstant pres fra både kollegaer og ledere. Dette er således også med til at skabe utilfredshed hos medarbejderne, fordi de føler sig pressede. Utilfredsheden ses bl.a. ved, at flere medarbejdere har efterspurgt grænser for deres arbejdstid, hvilket ledelsen har valgt ikke at efterkomme. 
Brugen af hygiejnefaktoren supervision ses også hos Microsoft Danmark i form af medarbejdermålinger, hvor medarbejderne måles på deres præstationer. Præcis hvad dette dækker over, melder casen ikke noget om. Ifølge administrerende direktør, Jørgen Bardenfleth, forventer medarbejdere, som har meget løse rammer, faktisk at blive målt og få feedback på, hvordan de klarer sig. Han understreger også, at feedbacken bør være både hyppig og systematisk. Supervision har således, ifølge ham, ikke en negativ effekt på utilfredsheden i virksomheden. Jørgen Bardenfleth mener, at det ofte er de medarbejdere, som er stramt styrede, der oplever utilfredshed ved performancemålinger. Casen beskriver ikke medarbejdernes reaktion på supervisionen. Eftersom virksomheden er kåret til Great Place to Work, er det dog sandsynligt, at det ikke skaber utilfredshed.  

Magt
De førnævnte overvågningsteknologier, som anvendes af begge virksomheder, er også interessante i forhold til en analyse af magtrelationen i virksomhederne. I og med at medarbejderne har fået mere ansvar og selv bestemmer flere ting, bliver der også udøvet mindre direkte magt i form af f.eks. ordrer. Magten der udføres er mere i stil med governmentality, og der benyttes både magt- og selvteknologier. Et eksempel på en sådan teknologi hos Adore er modulet kaldet Score-Pie, som alle medarbejderne i SoftBizz-afdelingen er blevet pålagt at bruge. Dette modul gør, at den enkelte medarbejder hele tiden kan følge med i, hvor stor en del af dennes arbejdstid, som er direkte fakturerbar for virksomheden. Score-Pie modulet fungerer altså på denne måde som en selvteknologi, der hjælper medarbejderne med at opnå det ønskede mål. Lidt afvigende fra Foucaults definition af selvteknologi er, at det en teknologi, der bruges til at opnå firmaets mål og ikke nødvendigvis medarbejdernes egne mål. Dette leder os videre til modulets anden dimension, nemlig den magtteknologiske dimension. Score-Pie fungerer også som en magtteknologi, fordi den påvirker medarbejderne til at have en adfærd, der er ønskværdig for virksomheden. Fordi ledelsen også har mulighed for at få adgang til den enkelte medarbejders data, øges muligheden for overvågning af den enkelte medarbejder i forhold til, om denne er rentabel. Dette element af overvågning er også et centralt element i Foucaults forståelse af magtteknologier. Et andet eksempel på selvteknologi hos Adore er brugen af personlighedsprofilen, Master Profile. Denne er med til at kortlægge personlige egenskaber hos den enkelte medarbejder, som kan bruges af denne til at udvikle sig selv.   
Microsoft Danmark anvender, i modsætning til Adore, også selvteknologier til at hjælpe medarbejderne med at opretholde balance mellem arbejde og privatliv. De ved nemlig, hvor let arbejdet kan komme til at tage overhånd, når man laver noget, man brænder for, og der samtidig er en præstationskultur i virksomheden. Eksempler på disse selvteknologier er et manifest, som beskriver, hvordan medarbejderne kan opnå balance mellem privatliv og arbejde. Samtidig tilbydes medarbejderne også kurser og coachingforløb i forhold, som giver dem værktøjer til samme formål. Vi ser altså her i højere grad teknologier, der skal hjælpe medarbejderne med at begrænse arbejdsmængden. 
Diskussion

Ud fra analysen er det interessant at se, hvordan mange af de samme tendenser går igen fra Adore til Microsoft Danmark. De arbejder begge med selvledelse på en lignende måde, de anvender flere af de samme motivationsfaktorer og gør begge brug af magt og selvteknologier. Alligevel er der en forskel på, hvordan de gør. Lad os først sammenligne motivations- og hygiejnefaktorer i de to virksomheder. Begge virksomheder arbejder med at give meget ansvar og har en præstationskultur. Det kan tyde på, at der uddeles en lille smule mere ansvar i Adore end i Microsoft Danmark. I Adore er det nemlig medarbejderne selv, som laver deadlines, tidsestimater og projektplaner, hvor det i den anden case fremgår, at medarbejderne i højere grad for udstukket nogle rammer af ledelsen. Flere af medarbejderne hos Adore efterspørger også flere rammer. Noget kan altså tyde på, at for meget ansvar kan have en negative effekt på motivationen, hvis medarbejderne ikke føler, de har kompetencerne til at løfte opgaven. Det handler altså i høj grad om at finde en balancegang, hvor medarbejderne understøttes, hvis motivationen skal bevares. Samtidig er en helt central forskel mellem de to virksomheder, hvordan motivationsfaktorerne opfattes. Hos Adore opfattes brugen af motivationsfaktorer som manipulationsteknikker, og de virker derfor ikke efter hensigten. Lignende konklusioner kan drages omkring hygiejnefaktorer såsom supervision, der også har forskellige formål i de to virksomheder. Hvor overvågning bruges til at vurdere, hvorvidt en medarbejder er rentabel i Adore, bruges overvågning hos Microsoft Danmark til at give feedback til medarbejderne.  
Kigger vi på Microsoft Danmark anvendes der magt- og selvteknologier til at hjælpe medarbejderne med at få en god balance mellem privatliv og arbejde. Så selvom der er fokus på den enkelte medarbejders præstationer, handler det også i høj grad om at hjælpe medarbejderen til at finde en balance. Hos Adore er der også et påstået fokus på denne balance. Alligevel bliver magt- og selvteknologierne næsten udelukkende brugt til at få folk til at yde mere. Analysen af brugen af magt- og selvteknologier tyder altså på, at det er vigtigt for virksomheden at have teknologier, der på den ene side hjælper medarbejderne med, hvordan de præsterer, så de ved, om de leverer det de skal. På den anden side skal teknologierne også hjælper medarbejderne med at administrere balancegangen i deres arbejds- og privatliv. Man kan sige at, hvis medarbejderne er tilstrækkeligt motiverede, bør det også reducere nødvendigheden for at bruge magtteknologi til at presse medarbejderne. Således kan en ledelse med motiverede medarbejdere fokusere på at understøtte medarbejdernes trivsel. 
Baseret på analysen er det muligt at udtrække nogle tendenser i forhold til at opnå succesfuld selvledelse i it-virksomheder. Disse tendenser er baseret på en analyse af to cases, som langt fra repræsenterer et objektivt billede af de to virksomheder, hvilket kan have skævvredet nogle af konklusionerne. Det er heller ikke nødvendigvis alle tendenserne, der lader sig generalisere til andre virksomheder. Der kan være mange faktorer som f.eks. virksomhedens størrelse, placering, arbejdsopgaver og lignende, som har indflydelse på, hvordan de præsenterede tendenser spiller ind på graden af succes i forhold til at bruge selvledelse. Derfor bør fremtidige studier undersøge, hvorvidt de præsenterede konklusioner generaliserer til andre virksomheder. Derudover kunne en analyse med udgangspunkt i teoretiske vinkler som f.eks. organisationskultur, læring eller anerkendelse måske have fundet andre vigtige faktorer i forhold til selvledelse. Fremtidige studier bør derfor fokusere på at kortlægge, hvordan disse og andre faktorer har indflydelse på selvledelse i organisationer.   
Konklusion

Denne opgave har præsenteret en analyse af it-virksomhederne Adore og Microsoft Danmark med det formål at beskrive generelle karakteristika for succesfuld selvledelse i it-virksomheder. Det teoretiske udgangspunkt har været Herzbergs motivationsteori og Foucaults tekster om magt. På baggrund af analysen kan vi konkludere, at virksomheder i deres arbejde med motivation i høj grad skal forsøge at undgå, at de anvendte motivationsfaktorer bliver opfattet som manipulation. Dette kan f.eks. være tilfældet, hvis medarbejderne opfatter motivationsfaktorerne som midler til at øge arbejdsintensiteten. Samtidig kan en motivationsfaktor som ansvar få negativ effekt på motivationen, hvis medarbejderne ikke føler, de kan magte opgaven. Ledelsen bør derfor søge at finde en balance i, hvor meget ansvar de lægger over på medarbejderne. Samtidig kan ledelsen understøtte medarbejderne i virksomheden ved at tilbyde teknologier, som kan hjælpe medarbejderne med at finde balance mellem arbejde og privatliv. Det kan også være rigtig fint at anvende teknologier, der giver medarbejderne feedback på deres præstationer, men det er vigtigt, at dette ikke overdrives. Disse konklusioner kan forhåbentligt hjælpe it-virksomheder med at skabe bedre betingelser for selvledelse. Da opgaven kun har analyseret to cases, bør flere studier udføres med henblik på at understøtte de præsenterede resultater.



