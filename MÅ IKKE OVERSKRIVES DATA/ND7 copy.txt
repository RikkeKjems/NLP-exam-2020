INDLEDNING
Fænomenologi som filosofisk retning, har haft stor betydning for skabelsen af metoder indenfor især sociologien og psykologien. Den har også haft stor indflydelse på de metoder vi bruger inden for informationsvidenskab, hvilket gør det relevant at undersøge hvilken konsekvens det vil have at bruge fænomenologien til at analysere en designcase, hvori vi har brugt kvalitativt arbejde.

Min problemformulering er derfor: Hvilke konsekvenser har det videnskabsteoretisk og praktisk at bruge fænomenologi som analysestrategi til kvalitativt arbejde?

For at besvare denne problemformulering vil jeg først redegøre for centrale træk og begreber i fænomenologien, dernæst vil jeg diskutere hvilke videnskabsteoretiske konsekvenser fænomenologien har for kvalitativ analyse ved at sætte fænomenologiske, kvalitative metoder op over for realistiske, kvalitative metoder.
Endelig vil jeg præsentere et designprojekt, jeg har været med i og diskutere hvordan vores proces i den passer med fænomenologien som analysestrategi, samt hvordan vi kunne have gjort det anderledes, hvis vi bevidst have arbejdet med fænomenologen som analysestrategi igennem vores projekt.

REDEGØR FOR FÆNOMENOLOGIENS CENTRALE TRÆK OG BEGREBER.
Fænomenologien er en filosofisk retning grundlagt af Husserl og viderearbejdet i flere forskellige retninger både inden for filosofien og indenfor mere anvendt fænomenologi. Nogle af de mest indflydelsesrige fænomenologer er Sartre, Merleau-Ponty og Levinas samt de to jeg vil fokusere mest på i denne redegørelse nemlig Husserl og Heidegger. Fænomenologi er sammensat af de to græske ord phainómenon .

Husserls mål med fænomenologien var at se på den verden vi lever i, som han kalder livsverdenen, og undersøge, hvordan den fremtræder for os for så at udvikle en teori der passer til det. Han mente at livsverdenen har behov for at blive rehabiliteret, da den ifølge ham er blevet underlagt videnskaben. Husserl mente, at i stedet for at få livsverdenen til at underlægge sig et videnskabeligt ideal ville man få mere viden omkring verden, ved at forme metoder efter den måde, vi rent faktisk oplever verden på. Som Zahavi skriver i sin bog om fænomenologi:

Som det fremgår af citatet, er et fænomen altså være alt der fremtræder, uanset hvordan. Et fænomen kan altså både være et menneske, et objekt eller en interaktion og det kan både blive sanset, husket eller ønsket samt fremtræde på en hvilken som helst anden måde. Fænomenologien handler dermed om at studere hvordan disse fænomener fremtræder.

Fænomenologi modsætter sig idéen om dualitet og Heidegger kalder det direkte absurd at tro at man kan finde en form for objektiv sandhed bag et fænomen: I stedet er der kun den tidligere nævnte livsverden hvori fænomenerne fremtræder, og det er den verden vi skal analysere. Den videnskabelige verden er således ikke en


separat verden, men en bestemt måde at se livsverdenen på. Derfor er der heller ikke nogen objektiv sandhed, der kan findes ved at analysere de fænomener, der fremtræder for os. Tværtimod er måden fænomener fremtræder for os subjektiv og måden vi oplever dem på afhænger altså af os, vores sociale kontekst og konteksten omkring fænomenerne: . Derfor giver det heller ikke mening at analysere fænomenerne i videnskabelig forstand, i stedet bør man, ifølge Husserl, se på hvordan fænomener fremtræder for forskellige subjekter, og hvorfor de fremtræder på netop denne måde .

En del af det der påvirker vores oplevelse af fænomener, er intentionalitet, hvilket betyder at bevidstheden altid er rettet mod noget uden for den selv. Husserl mente at vi erfarer verden igennem intentioner og at bevidstheden altså ikke er lukket sammen om sig selv, men i stedet beskæftiger sig med objekter og begivenheder, der ligger uden for bevidstheden. Man er heller aldrig bevidst om et objekt uden at være det fra et bestemt perspektiv. Objekter fremstår altid på en bestemt måde for subjektet.

Her adskiller Heidegger sig fra Husserl idet han introducerer begrebet 'Dasein', der oversat betyder tilværen, omkring os mennesker. Det handler altså om måden mennesker er i verden på. Heidegger ville ikke bruge ordet subjekt idet han mente, at der er en tendens inden for filosofi til at se subjektivitet som en slags. Heidegger mente ikke at mennesker kunne ses som denne slags subjekter, der bare navigerer objekter i verden. Han mente i stedet at Dasein har en helt speciel relation til verden, der betyder at vi er en del af verden og verden er en del af os. 

Derudover mente han, at vores engagement med verden er en essentiel del af at være Dasein. Men dette engagement består ikke primært i at teoretisere og tænke over objekter omkring os, men nærmere at bruge dem i sammenhæng. Han kalder dette vedhåndenværende eller brugstøj og karakteriserer det ved, at det 'kan bruges til noget'. Vi lægger ikke rigtig mærke til brugstøj, da det skjuler sig i brugssammenhængen og det er først når den bryder sammen at vi rigtig ser det og det dermed bliver forhåndenværende . Her bruger Zahavi eksemplet med frimærket, der kun giver mening i en verden hvor der er et postvæsen .

Fænomener er også medieret af at al perception er kropslig og derfor altid vil blive set fra et specifikt kropsligt perspektiv. Alle fænomener ses i relation til vores krop, der altid er 'her', mens fænomener fx er tæt på, til højre eller over os. Dette hænger sammen med Husserls begreb om embodiment. Husserl mente at vi oplever verden igennem kroppen og det er igennem denne udforskning af verden, at vores krop viser sig for os. Kroppen er her og kroppen er levet, den er ikke et objekt og den måde vi ser kroppen på i videnskaben, nemlig ud fra de lig man har undersøgt, giver derfor ikke mening så længe vores sind er i kroppen, fordi den netop ikke fremtræder som et objekt for os. For os er kroppen en del af os og en del af den måde vi oplever verden. Kroppen både oplever og bliver oplevet, og vi kan ikke opleve verden uden vores krop. Kroppen er altså først og fremmest et perspektiv, hvorfra vi ser verden . Som Husserl skriver:

Endelig adresserer fænomenologien begrebet om intersubjektivitet, altså hvordan vi skal forstå andre omkring os og vores forhold til dem. Et af de store spørgsmål omkring intersubjektivitet er, hvordan vi kan være sikre på, at andre mennesker har en bevidsthed ligesom vores?
Fænomenologer afviser den empiriske idé fremsat af John Stuart Mill om argument of analogy, der går ud på, at fordi vi kan observere at andre krop og opførsel minder om vores, må vi også kunne konkludere, at de har en bevidsthed ligesom vores . Her bruges eksemplet med, at hvis vi brænder os, forvolder det os smerte, og derfor skriger vi. Dertil følger, at hvis en anden brænder sig og skriger, må det betyde, at det også har forvoldt dem smerte. Fænomenologer påpeger, at der er visse problemer i denne udlægning og Merleau-Ponty refererer til spædbørn, der også reagerer på andres følelser, selv om de logisk set ikke kan lave disse intersubjektive slutninger. I stedet argumenterer han for at følelser ikke kun er en indvendig ting, men også kan observeres ud fra fx kropssprog .
Husserl argumenterer her for idéen om empati og mente, at vi kan opleve andres følelser i vores interaktion med dem, igennem det han kalder other-understanding. Vi oplever dog ikke andres følelser på same made som vores egne, idet deres følelser for dem er levede, mens de kun for os kun opleves gennem empati, men vi oplever dem dog direkte og ikke bare som en projektion .
Her er Heidegger uenig, idet han mener at hans begreb om Dasein fjerner nødvendigheden for idéen om empati idet han, som nævnt, mener at Dasein er en del af verden og verden er en del af Dasein. Derfor er det også forkert at tænke at Dasein har brug for at blive forbundet til andre, da en naturlig del af Daseins væren er værenmed andre .

Alt dette fører frem til den fænomenologiske metode, der består af flere dele. For det første har vi begrebet om epoché som Hus- serl fremlægger. Det er idéen om at sætte en parentes om den , dvs. al den vanetænkning vi har om subjekt og objekt og forestillingen om at den verden vi oplever, er uafhængig af bevidstheden og at den også eksisterer uden os. Vi sætter parentes om en særlig naiv forestilling om verden, og dermed åbner vi os for at få en egentlig, dybdegående forståelse af verden. Ifølge Husserl skal vi suspendere ideen om, at verden også eksisterer uden os:  . Dette skulle føre til, at vi for første gang nogensinde rigtigt kan undersøge verden, fordi vi har sat denne naive forestilling til side .

Derudover har vi idéen om den eidetiske variation, hvilket er en metode til at finde de essentielle og tilfældige træk ved et fænomen. Det fungerer ved, at man tager et fænomen og så fjerner man alle ikke-essentielle dele, indtil man står med essensen af det fænomen. Det kunne fx være en bog, hvor man fjerner navnet og indbindingen osv. indtil man står med det allermest essentielle som fx at den har sider. Dette hænger også sammen med den transcendentale reduktion, der er en videreførsel af epoché: 

Dette er den filosofiske start på en fænomenologisk metode. Dette er senere blevet viderearbejdet i blandt andet sociologien og psykologien.


HVILKE VIDENSKABSTEORETISKE KONSEKVENSER HAR FÆNOMENOLOGIEN FOR KVALITATIV ANALYSE?
Når man arbejder empirisk, skelner man ofte imellem kvantitative metoder, som fx spørgeskemaer, og kvalitative metoder, som fx deltagerobservation og interviews. Helt grundlæggende er forskellen, at kvantitative metoder kan kvantificeres, de kan altså laves om til talmateriale, mens kvalitative metoder typisk er dyberegående undersøgelser, men af færre deltagere. Kvantitative metoder er gode til at skabe sig et øjebliksbillede af samfundsforhold og enten forsøge at beskrive eller forklare dem ud fra idéer om hvordan bestemte forhold hænger sammen. Kvalitative metoder er gode til skabe beskrivelser af fænomener i kontekst, fortolke det,


og på den måde skabe en øget forstå af fænomenet . Når man arbejder fænomenologisk giver det derfor bedst mening at arbejde kvalitativt, da fænomenologien fokuserer meget på beskrivelser og kontekst, samtidig med at den underkender muligheden for objektive analyser .

Videnskabsteoretisk adskiller fænomenologien sig ved afvisningen af en objektiv sandhed, ved at fremsætte at al oplevelse er subjektiv. Det giver derfor ikke mening at lede efter den sikre viden, som man ellers tidligere har gjort i videnskabsteorien fx empirismen . I stedet for at forsøge at forstå hvad der er sikker viden, retter fænomenologien sig altså imod at undersøge hvordan det enkelte menneske oplever verden og på den måde erfarer, det der for den enkelte virker sikkert. Dette har stor betydning for kvalitativ analyse, idet det ændrer både formål og tilgang. Det giver ikke mening at ville forklare virkeligheden ud fra objektive beskrivelser, men derimod at forsøge at forstå, hvordan virkeligheden ser ud for de subjekter man undersøger. Det giver heller ikke mening at stræbe efter den 'neutrale forsker', da dette ikke kan opnås. I stedet kommer idealet om en forsker, der er i stand til at leve sig ind i andres situation og livsverden med empati i et forsøg på at forstå den. Derfor er det dog stadig vigtigt at gå ind med en fordomsfri holdning og uden en masse teori i baghovedet. Her adskiller fænomenologien sig fra hermeneutikken idet man forsøger at sætte sine fordomme til side i stedet for at bruge dem i sit arbejde. I dette næste afsnit, vil jeg se på forskellige kvalitative metoder set fra et henholdsvis realistisk og fænomenologisk perspektiv, som de er præsenteret i bogen 'Kvalitative Metoder' af Lise Justesen og Nanna Mik-Meyer for på den måde at illustrere hvilken indvirkning fænomenologien har på forskellige måder at lave kvalitativt arbejde.

I realismen er der et ideal om at finde den 'objektive' virkelighed og man forsøger derfor at komme om bag facaden og forstå  hvad der virkelig sker i fx en virksomhed. Det viser sig fx i interviews hvor man typisk vil lave strukturerede interviews med en meget striks interviewguide, som intervieweren skal holde sig strengt til. Derudover skal intervieweren generelt forsøge at påvirke interviewsituationen mindst muligt, og man skal forsøge at genskabe interviewsituationen, så meget som muligt imellem de forskellige interviewpersoner, hvilket betyder, at man bør have den samme interviewer, samme lokale, samme spørgsmål og så vidt mulig samme tone i spørgsmålene. Man afholder derfor typisk strukturerede interviews med en fast interviewguide. Dette gøres fordi en del af kvalitetskriterierne i det realistiske perspektiv er, at processen så vidt som muligt skal kunne genskabes .

Her er fænomenologien markant anderledes idet der ikke er den samme tro på, at der findes en 'objektiv' virkelighed . I stedet er målet at forstå de forskellige interviewpersoners subjektive virkelighed. Målet for intervieweren er altså at lave så fyldestgørende beskrivelser, at det efterfølgende vil være muligt at analysere sig frem til interviewpersonernes livsverden og dermed forstå den kontekst og subjektivitet, de kommer med, samt den måde de oplever fx deres arbejdssituation. Her er der også fokus på intersubjektivitet, altså hvordan viden skabes imellem mennesker, idet man anerkender, at fx arbejdspladsen er en verden der skabes af de forskellige medarbejdere i fællesskab. Derudover bliver man nødt til at reflektere over sin egen rolle som interviewer idet man som interviewperson også nødvendigvis må være en del af denne intersubjektivitet, da  .
Det giver bedst mening at lave et semistruktureret interview med semistruktureret interviewguide, da man på den måde kan bevare sit fokus, men også spørge ind til de elementer i interviewet, der kan hjælpe en til senere at analysere sig frem til interviewpersonernes livsverden 

Det fænomenologiske interview bliver beskrevet lidt anderledes i Zahavis bog, der fokuserer mere på det filosofiske bag fænomenologien end Justesen og Mik-Meyer-bogen, der er mere fokuseret på det praktiske i den kvalitative metode:


Giorgi er en af dem, der har forsøgt at omsætte fænomenologien til kvalitativ metode. Han fokuserer på den fænomenologiske reduktion, det deskriptive fokus og søgen efter essensen af en oplevelse i et forsøg på at lave  . Her ser vi altså igen det deskriptive fokus i et forsøg på at forstår deltagernes oplevelser og livsverden. For Giorgi betyder dette at man først skal lægge spørgsmålet om om den beskrevne oplevelse virkelig skete fra sig, for at fokusere på hvad der blev oplevet, dernæst skal man som forsker sørge for at være deskriptiv, ikke fortolkende eller forklarende og endelig skal man ud fra specifikke eksempler finde de specifikke underliggende strukturer. Giorgi bruger altså Husserls idéer om både epoché i spørgsmålet om at sætte oplevelsens virkelighed til side og eidetisk variation idet han forsøger at finde essensen af de beskrevne strukturer.
Giorgi lægger i det fænomenologiske interview vægt på at få så komplet en beskrivelse af det oplevede fra interviewpersonen som muligt. Så længe interviewpersonen beskriver det oplevede skal man altså lade dem snakke, men hvis de begynder at skifte fokus eller at fortolke og teoretisere, er det interviewerens opgave at styre interviewpersonen tilbage på sporet. Her giver det altså igen mest mening at lave et semistruktureret interview med interviewguide, så man har mulighed for at bryde ind og få interviewpersonen tilbage på 'rette' spor. I Giorgis metode er der dog et klart fokus på at minimere interviewerens intervention, så man ville som udgangspunkt holde sig til interviewguiden 

Fænomenologisk kvalitativ analyse har altså den konsekvens at man ofte vil opleve en mere empatisk forsker, der aktivt forsøger at sætte sig ind i subjekternes livsverden, men for at forstå den, ikke for at fortolke den. Fænomenologien betyder også en opgivelse af idéen om at kunne finde objektiv sandhed og kunne forholde sig neutralt til et undersøgelsesområde. I stedet vil jeg mene at man kommer mere ned på niveau med subjekterne i en erkendelse af at de er eksperter i eget felt.
Forskellige fænomenologiske tilgange giver dog meget forskellige resultater og fx Giorgi forsøger stadig til en vis grad at holde en afstand til subjektet ved blandt andet at foreskrive mindst mulig indblanding fra forskeren.
Fænomenologiens metodiske tilgange har og har haft stor indflydelse på især sociologien, men det har også påvirket den måde  vi laver kvalitativ analyse på her på Informationsvidenskab. Derfor vil jeg i dette næste afsnit se på fænomenologien som analysestrategi ift. en designcase, jeg selv har arbejdet med.


PRÆSENTÉR OG DISKUTÉR FÆNOMENOLOGIEN SOM ANALYSESTRATEGI I LYSET AF EN SELVVALGT CASE.
I dette afsnit vil jeg præsentere et designprojekt, jeg har arbejdet på og diskutere, hvordan vores proces i dette projekt på mange punkter er et eksempel på at bruge fænomenologien som analysestrategi. Der er dog visse punkter hvor vores designmetode afviger fra den fænomenologiske analysestrategi, og jeg vil her reflektere over afvigelserne, hvilken forskel de har gjort og hvordan projektet ville have været forandret, hvis vi havde brugt fænomenologien som bevidst analysestrategi hele vejen igennem projektet.

I designarbejdet er det vigtigt at anerkende, at ikke to projekter er ens, derfor kan man heller ikke fastsætte en fast metode til hvordan, det skal udføres. I stedet er det op til den enkelte designer, at se på den specifikke situation og det fænomen der undersøges og løbende vælge de metoder, der passer bedst baseret på tidligere erfaring . Dette kan sammenlignes med Husserls udgangspunkt for fænomenologien, nemlig at man i stedet for at forsøge at få verden til at passe ind i de teorier og metoder, man har udviklet, bliver nødt til at se på hvordan verden virkelig fremstår og så udvikle metoder ud fra det .


Målet med fænomenologisk, kvalitativt arbejde er, som tidligere nævnt for forskeren at få så fyldestgørende beskrivelser af subjektets oplevelser at det bliver muligt at analysere sig frem til subjektets livsverden . Det er på sin vis også det, der er formålet i brugerdrevet design, idet man forsøger at forstå brugerens livsverden inden for et bestemt felt godt nok til at kunne finde frem til mulige problemstillinger indenfor feltet, for på den måde at designe noget, der vil kunne løse denne problem- stilling. Der er altså en forskel her idet man til en vis grad bliver nødt til at fortolke subjektets eller brugerens oplevelser for at finde frem til mulige løsninger på de problemstillinger de beskriver. Dette er nødvendigt fordi det i en designproces ikke er nok at forstå livsverden, man bliver nødt til også i sidste ende at stå med et produkt.

Vores designprojekt var baseret på en udfordring fra Alm. Brand, der gik på at vi skulle designe noget sundhedsteknologi med formålet at holde de raske raske og det var med dette udgangspunkt vi gik i gang med vores undersøgelse. Vi arbejdede med brugerdrevet design, hvilket er en designretning, hvori man involverer brugeren igennem hele processen .

Starten af designprocessen er det Löwgren og Stolterman kalder inquiry, hvor det gælder om at undersøge brugerens livsverden . For os startede denne del med desktop research for at skabe en indledende forståelse for emnet, inden vi gik i gang med at interviewe brugere. Dette går imod den fænomenologiske tilgang, idet man ikke går fordomsfrit til af- klaringen af subjekternes livsverden, hvilket var vores næste skridt. Vi havde altså allerede skabt os en forforståelse omkring emnet, inden vi gik i gang med vores interviews. Vi valgte at interviewe både fagpersoner og depressionsramte for at forsøge at nå ind til essensen af det undersøgte fænomen, nemlig depression. Dette kan ses som en anerkendelse af idéen om fælleslivsverdener, nemlig at livsverdener ikke kan stå for sig selv, men at de forskellige subjekter samskaber en forståelse omkring fænomenet 
Vi udarbejdede en semistruktureret interviewguide for de forskellige grupper vi snakkede med. Fordi vi både snakkede med fagpersoner og depressionsramte, var det forskelligt hvad det gav mening at spørge om. Vi bad blandt andet vores depressionsramte interviewpersoner om at beskrive hvordan de oplevede depressionen, hvilket passer sammen med den fænomenologiske analysestrategi, men mange af vores spørgsmål var også baseret på vores indledende desktop research, så vores interviews afveg alligevel en del fra den fænomenologiske analysestrategi og især den måde Giorgi beskriver det fænomenologiske interview . Til gengæld forsøgte vi med empati at sætte os ind i det vores interviewpersoner snakkede om, hvilket måske ikke passer direkte ind i nogle fænomenologiske metoder, men dog passer med i hvert fald nogle fænomenologers idé om bedst muligt at kunne sætte sig ind i andres livsverden, hvilket netop var hvad vi forsøgte på.

Næste skridt i vores projekt var at sammenligne de enkelte interviews og tage de dele ud, der i særlig grad gav os ny viden omkring depression. Vi satte dem op i et affinity diagram, hvor vi først tog de mest relevante dele af interviewene, snakkede om dem i vores gruppe for at skabe en fælles forståelse, og dernæst kategoriserede de dele vi havde taget ud af interviewene for at skabe en idé om de strukturer, der ligger omkring depressionen. Her fandt vi fx ud af, at det især er den første kontakt til læge og psykolog, der er et problem for de depressionsramte. Denne struktur var en vigtig del af vores interviewpersoners forståelse af deres egen depression og derfor var det også vigtigt for os som designere at forstå denne problemstilling

Efter inquiry kommer exploration i Löwgren og Stoltermans model for designarbejdet. Her gælder det om at forsøge at udforske mulige problemstillinger og løsninger, baseret på brugernes oplevelse af depression . Hvis vi udelukkende havde arbejdet med fænomenologien som analysestrategi, ville dette trin ikke have givet mening, idet det kræver en fortolkning af brugerens beskrivelser. Til gengæld kan man hvis man går tilbage til Husserls fænomenologi sige at vi i denne proces rettede brugernes bevidsthed og intention imod disse nye koncepter, som vi sammen oplevede og udforskede.


Efter den eksplorative fase kommer compostion og assesment, altså selve skabelsen af prototyper og test af disse prototyper , hvilket i vores proces skete igennem to workshops med vores primærbrugere, de depressionsramte. Her er det at designprocessen for alvor afviger fra den fænomenologiske analyse strategi dels fordi det ikke rigtig kan ses som analyse længere, men også fordi man her netop går tilbage gentagende gange og spørger brugeren - Var det det her du mente? Man fortolker altså på brugerens beskrivelser. Dette er nødvendigt i en designproces og det er her man virkelig begynder at se hvordan fænomenologi som analysestrategi kommer til kort.

Fænomenologi som analysestrategi kan betyde flere ting og man kan enten rette sig efter de fænomenologiske analysemetoder, der allerede er udarbejdet eller gøre som Zahavi opfordrer til i slutningen af sin bog omkring fænomenologi. Her skriver han nemlig at uden for filosofien vil kreativ brug af de fænomenologiske tanker og begreber så som livsverden, intentionalitet og empati ofte give et bedre resultat end hvis man strengt og stringent følger en bestemt metode . Mange fænomenologiske begreber giver da også god mening i en designkontekst om end i mindre grad i netop vores designcase, da den afveg fra det typiske fokus i design teori, hvilket ofte et at designe til en arbejdsplads. Når man designer til en arbejdsplads, er det netop nogle bestemte arbejdsprocesser og redskaber, som man kan undersøge som værende vedhåndenværende indtil der sker et nedbrud. Dette kaldes af Schön breakdowns og det er først i forbindelse med et breakdown at man får åbnet den blackbox, som man ofte i designarbejdet kalder det vedhåndendværende.
I dette kvalitative arbejde handler det også om at komme så tæt på essensen af fænomenet som muligt i hvad der fænomenologisk kan ses som en form for eidetisk variation, idet man forsøger at adskille de nødvendige dele af fænomenet fra det der bare er vanemæssigt for på den måde at komme frem til det man har mulighed for at ændre og muligvis forbedre.

Fænomenologi giver altså på nogle måder mening som analysestrategi i designarbejdet, især hvis man bruger de fænomenologiske tanker og begreber mere bredt, i stedet for at følge en stringent metode baseret på en anden forskers forståelse af fænomenologi. Men man når alligevel til et punkt, hvor man bliver nødt til at tage skridtet videre, idet det markante fokus på det deskriptive, forhindrer at man kan komme videre fra en forståelse til et produkt, hvilket ultimativt er målet med designprocessen.

KONKLUSION
Fænomenologi er grundlæggende en filosofisk retning og selv om den er meget praksisorienteret i dens fokus på livsverdener og den subjektive oplevelse af fænomener, har det alligevel visse konsekvenser at forsøge at bruge denne filosofiske tankegang i praktisk, kvalitativt arbejde.
Det kan give en mere empatisk forsker pga. fokusset på ikke at fortolke, men derimod at forstå subjekternes livsverden i en erkendelse af at subjekterne ved mest om deres egen oplevelse. Dette hænger også sammen med opgivelsen af finde en objektiv sandhed for i stedet at anerkende en mere subjektiv forståelse af verden, som man som forsker heller ikke kan undgå at påvirke. I praktisk arbejde, i dette tilfælde designarbejde, giver mange af de fænomenologiske tanker god mening og de er til en vis grad allerede integreret i designmetoder mere eller mindre bevidst. For rigtigt at bruge fænomenologien som analysestrategi bliver man dog, i hvert fald i designarbejdet, nødt til at tage visse dele af fænomenologien med et gran salt. Dette gælder især idéen om at forholde sig deskriptivt til verden, hvilket der især i nogle fænomenologiske analysestrategier, bliver lagt stor vægt på.
Men hvis man bruger fænomenologien mere løst med fokus på især de bagvedliggende tanker omkring subjektivitet, kan det sammen med nogle fænomenologiske begreber godt give gode resultater.
