Udvidet formueret 2AA og CR indgår en lejeaftale for en kran, som AA forventer at skulle bruge indtil december 2020. Lejeperioden er ifølge lejekontraktens § 4 fastsat fra 1. februar 2019 til ca. 31. december 2020. AA ønsker den 12. maj 2019 at opsige kontrakten med virkning fra 31. oktober 2019. Det er ikke udtrykkeligt bestemt i lejekontrakten, at aftalen er uopsigelig i den aftalte lejeperiode. En part skal som den altovervejende hovedregel overholde en indgået aftale i overensstemmelse med hans løfte herom. Bestemmelser i en kontrakt om uopsigelighed er i almindelighed bindende, men når der blot er aftalt en tidsbestemt lejeperiode, skal forholdet afgøres ved fortolkning af aftalen.1.1.1 UdgangspunktetUdgangspunktet er formentlig, at en aftale, som er indgået for en bestemt periode, er uopsigelig i denne periode. Dette er eksempelvis den deklaratoriske regel i lejelovgivningen, jf. erhvervslejelovens § 63 og Almenlejelovens § 87.I U1997.1449 Ø fandtes en arbejdsgiver berettiget til at opsige en ansættelsesaftale, uanset at denne var aftalt til at gælde i en bestemt tidsperiode. Det er imidlertid begrænset i hvilket omfang denne afgørelse har betydning, idet arbejdsforhold ideholder særlige hensyn, hvorimod en lejeaftale mellem to professionelle i entreprisebranchen næppe indeholder de samme hensyn til parterne.1.1.2 Lejeperiodens slutningDer skal imidlertid fortsat tages hensyn til de konkrete omstændigheder i den pågældende situation. Der er tale om en lejeaftale vedrørende en kran. Kranen er et løsøre og dermed kan der ikke sluttes en fuldstændig analogi til lejelovgivningen vedrørende fast ejendom. Lejeperioden slutter "ca. 31. december 2020". Det er i selve lejeperioden derfor et vist råderum i forhold til, hvornår aftalen ophører. Råderummet må anses for fastsat i AA's interesse, idet sluttidspunktet afhænger af, hvornår entreprisearbejdet ville være færdigt. Det kan således lægges til grund, at AA ville kunne opsige aftalen, inden for dette tidsrum. AA ønsker imidlertid at opsige med virkning fra den 31. oktober 2019. Da dette ligger uden for den aftalte margin for lejeperiodens slutning, er dette forhold ikke afgørende for AA's adgang til at opsige aftalen.1.1.3 Uklarhedsreglen
Det fremgår af lejekontrakten, at CR's almindelige betingelser for kranleje gælder som en del af aftalen. De almindelige betingelser indeholder ikke nogen specifik bestemmelse om, at lejeperioden er uopsigelig. Det er i pkt. 11 alene bestemt, at lejer skal meddele udlejer dato for demontering så tidligt som muligt ved kontrakten ophør, men senest 10 dage før den ønskede dato. Det kan efter uklarhedsreglen (koncipistreglen) anføres, at CR som udlejer er nærmest til at sikre sig en klarhed over aftalens uopsigelighed, og når deres standardvilkår, som er optaget som en del af aftalen, ikke indeholder bestemmelser om uopsigelighed, må det komme CR til ugunst. Det er imidlertid AA's forhold, som begrunder behovet for at opsige kontrakten, og det kan derfor anføres, at AA har været mest nærliggende til at tage forbehold for dette ved kontraktens indgåelse. Da de almindelige betingelser således ikke indeholder ugunstige opsigelsesregler, men snarer er tavs herom, får dette synspunkt kun begrænset betydning.1.1.4 AA's forudsætningerAA har selv angivet periodens varighed, ud fra deres forventninger om at vinde entreprisekontrakterne for 2. og 3. etape. AA angiver dog kun denne periode efter at CR spørger dem, hvor længe kontrakten skal løbe. Det kan således anføres, at der ikke er tale om et vilkår i kontrakten, som AA selvstændigt har ønsket indsat, men derimod et vilkår, som er indsat efter CR's opfordring. Imidlertid må AA dog selv anses for at bære risikoen for, at deres forventninger ikke holder. Forudsætningslæren kan således ikke medføre en umiddelbar adgang til at opsige kontrakten, idet der ikke er tale om en forudsætning, som er relevant at pålægge CR som løftemodtager risikoen for. Det har været mest nærliggende for AA at indarbejde en opsigelsesadgang i lejekontrakten, idet det har været AA's forhold, som medførte det mindre behov for kranen.1.1.5 Parternes berettigede forventningerI U1998.1306 H fandt Højesteret ikke, at der var adgang til at opsige en tidsbegrænset aftale mellem en arbejdstager, der skulle til Moskva. Begrundelsen var, at arbejdstageren måtte kunne forvente at have indtægt i denne periode, når han skulle udenlands. Der er således på denne baggrund hensyn at tage til parternes subjektive forhold og de forventninger eller forberedelsesforanstaltninger, som de hver især har eller har iværksat i overensstemmelse med aftalen.CR meddeler den 12. maj 2019 AA, at de kan nedtage kranen den 31. oktober 2019 og vil bestræbe sig på at udleje den til anden side. Det følger imidlertid af pkt. 11 i deres almindelige betingelser for kranleje, at de som minimum skal bruge 10 dages varsel til at disponere og planlægge i forhold til demonteringen af kranen. Der foreligger således ikke subjektive barriere fra CR's side, som medfører, at det ville være uforholdsmæssigt ubelejligt at opsige kontrakten inden den 31. december 2020, henset til demonteringen mv. af kranen.
CR har imidlertid en forventning om, at de har en indtægt for lejen af kranen indtil december 2020, og de må antages at have handlet forretningsmæssigt i overensstemmelse hermed. Det kan hertil anføres, at kraner af den nævnte karakter må antages at skulle anvendes til entreprisearbejder, som må antages at blive planlagt i god tid, hvorfor det ikke kan forudsættes, at CR kan nå at leje kranen ud til anden side. Under alle omstændigheder må det lægges til grund, at såfremt CR har mere end én kran, og de ikke har fuld kapacitet på tidspunktet hvor de skal leje den opsagte kran ud, vil de miste omsætning herved.1.1.6 KonklusionDet må på baggrund af det ovenstående konkludes, at der i aftalen mellem CR og AA må indfortolkes en aftale om uopsigelighed i lejeperioden på knap 2 år. Konklusionen er navnlig begrundet i, at AA har været mest nærliggende til at tage forbehold for deres usikre entrepriseopgaver, at aftalen kun varer i knap 2 år og at CR må anses at have haft en berettiget forventning om at have den pågældende lejeindtægt.1.2 KonklusionAA er ikke berettiget til at opsige lejekontrakten ved virkning den 31. oktober 2019. CR har dog som følge af deres tabsbegrænsningspligt, pligt til at forsøge at mindske deres tab i forbindelse med opsigelsen, herunder at forsøge at udleje kranen til anden side.BB rejser et krav om økonomisk kompensation på 2 mio. kr. over for DE. Et sådant krav forudsætter først og fremmest, at der foreligger en form for misligholdelse fra DE's side. Det skal derfor vurderes, om ejendommen er behæftet med en mangel.DE har ikke været skyld i forureningen, og de har heller ikke haft kendskab til forholdet, idet forureningen ikke kunne opdages ved sædvanlige undersøgelser i forbindelse med ejendomshandel. BB har af samme grund ikke handlet uagtsomt ved ikke at have opdaget forureningen på et tidligere tidspunkt. DE har endvidere ikke afgivet nogen garanti for, at grunden ikke har været forurenet. Det forhold, at DE ifølge købsaftalen skulle nedrive bygningerne på grunden, og fjerne samtlige byggematerialer, udgør ikke en garanti for at grunden ikke er forurenet. De omtalte byggematerialer må endvidere indskrænkes til kun at omfatte byggematerialerne fra de allerede eksisterende bygninger, og ikke de nedgravene byggematerialer.Det afgørende er således, om der efter det abstrakte mangelsbegreb er tale om et forhold, som er omfattet af BB's berettigede forventninger. Ejendommen var på tidspunktet for handlen ikke
registreret som jordforurenet, hvorfor det må lægges til grund, at BB havde en berettiget forventning om, at ejendommen ikke var forurenet. Forholdet medfører endvidere, at der ikke kan støbes fundamenter for byggeriet, hvorfor forholdet også har afgørende betydning for ejendommens egnethed til BB's tilsigtede formål. Det må på baggrund af heraf konkluderes, at der foreligger en mangel ved ejendommen.2.1 Ansvarsgrundlag for DEDE har som nævnt hverken handlet cupløst eller afgivet en garanti for at ejendommen ikke var forurenet. Der foreligger på denne baggrund ikke noget ansvarsgrundlag for DE, hvorfor BB som følge heraf er afskåret fra at kræve erstatning som misligholdelsesbeføjelse.2.2 Forholdsmæssigt afslagMisligholdelsesbeføjelsen i form af et forholdsmæssigt afslag er ikke afhængig af, at der foreligger et ansvarspådragende forhold for DE. BB kan således udøve denne misligholdelsesbeføjelse selv om DE ikke har handlet culpøst eller afgivet en garanti.Et forholdsmæssigt afslag udmåles normalt til de skønnede udbedringsomkostninger på overdragelsestidspunktet. Dvs. et forholdsmæssigt afslag vil svare til det beløb, som køber må formodes at ville have betalt mindre for ejendommen, hvis køberen havde kendt manglen på handelstidspunktet.Det er i opgaven oplyst, at en oprensning pr. 1. januar 2015 ville have kostet ca. 450.000 kr. I april 2019 koster det BB 1,7 mio. kr. I U2000.2430 H og U2009.1729 H, der begge vedrørte forurening på ejendomme, fandt Højesteret, at det er omkostningerne på handelstidspunktet, som skal lægges til grund ved udregningen af det forholdsmæssige afslag. Det er således ikke DE, som bærer risikoen for, at reglerne på området er skærpet og dermed forhøjer omkostningerne for udbedringen. BB vil på denne baggrund maksimalt kunne kræve ca. 450.000 kr. i forholdsmæssigt afslag.2.3 Stilstandsudgifterne300.000 kr. af BB's fremsatte krav vedrører stilstandsudgifter, som BB skal betale til sine entreprenører. Dette beløb er ikke en del af udbedringsomkostningerne og er som følge heraf ikke en del af den værdiforringelse, som foreligger i forbindelse med manglen på ejendommen. Erstatning for dette krav kræver således et ansvarsgrundlag for DE, hvilket ikke er til stede, jf. afsnit2.2. BB kan derfor ikke kræve de 300.000 kr. erstattet af DE.2.4 Det tidsmæssige perspektivEjendomshandlen er gennemført 19. januar 2015. BB fremsætter først et krav mod DE den 16. april 2019. Det skal således overvejes, om BB på grund af den tidsmæssige udstrækning er afskåret fra at gøre misligholdelsesbeføjelser gældende over for DE. Et krav som udspringer af en misligholdelse af en kontrakt, anses i almindelighed for stiftet på tidspunktet for kontraktens stiftelse. Det følger
imidlertid af Forældelsesloven (FOL) § 3, stk. 2, at forældelsesfristen først løber fra tidspunktet, hvor fordringshaveren blev bekendt med kravet. Da manglen ved ejendommen først opdages den 9. april 2019, og ikke burde havde været opdaget tidligere, er kravet på forholdsmæssigt afslag ikke forældet på dette tidspunkt. BB's ansatte Beatrix Bach har endvidere orienteret DE om forholdet samme dag som forureningen blev konstateret. Der foreligger således heller ikke retsfortabende passivitet, idet BB har reklameret over for DE med det samme.2.5 KonklusionDer foreligger en mangel ved ejendommen, men DE er ikke ansvarlig for denne efter hverken culpareglen eller øvrige ansvarsgrundlag. BB er derfor afskåret fra at kræve erstatning fra DE. BB er imidlertid ikke afskåret fra at kræve et forholdsmæssigt afslag i købesummen på 16,3 mio. kr. Det er dog kun værdiforringelsen på handelstidspunktet, som kan danne grundlag for dette afslag, hvorfor det alene er ca. 450.000 kr., som BB kan kræve i afslag. Afslaget omfattet endvidere ikke de300.000 kr. for udgifter til BB's entreprenører, idet dette tab forudsætter et ansvarsgrundlag for DE.3.1.1 Adgangen til direkte kravDen altovervejende hovedregel er, at retssystemet alene tillader, at en kontraktpart må nøjes med at gøre mangelsbeføjelser gældende over for sin kontraktmodpart. Dette følger af kontrakters relativitet. Hovedreglen fraviges dog i enkelte tilfælde, herunder i tilfælde af retsbrud, jf. eksempelvis U1973.413 H og U1987.279 H.FF har i begyndelsen af 2008 ulovligt opfyldt grunden med byggeaffald og plastik. FF har handlet i strid med offentligretlige regler og han har i denne forbindelse handlet culpøst. FF's forhold er derfor omfattet af de såkaldte retsbrudstilfælde, hvorefter et direkte krav om erstatning som udgangspunkt kan rettes mod et tidligere led i omsætningskæden.I U1973.413 H kunne en køber af en byggegrund rette et erstatningskrav direkte mod sin sælgers sælger, fordi denne før salget havde vidst, men ikke oplyst, at bebyggelse af grunden krævede pilotering. Det havde i denne afgørelse ingen betydning, at den første køber var i god tro om forholdet. Det har derfor inden betydning for kravet mod FF, at EE og DE begge har været i god tro omkring forureningen, idet dette forhold ikke fritager FF for ansvaret for tabet, som BB lider som følge af FF's retsstridige adfærd.
Reglerne om produktansvar, som i nogle tilfælde hjemler springende regres, finder ikke anvendelse, selvom det retspraksisudviklede produktansvar også omfatter fast ejendom som et "produkt". Dette er begrundet i, at der ikke er tale om en tings- eller personskade, men derimod en almindelig formueskade.3.1.2 Betydning af ansvarsfraskrivelsenAnsvarsfraskrivelsen er en del af aftalen mellem FF og EE, og den afskærer ikke BB fra at rejse et erstatningskrav mod tidligere led, jf. U2004.114 H og U2004.2496 V.3.1.3 Er kravet forældet?FF foretager den skadevoldende handling i slutningen af 2008. Den relative forældelsesfrist er 3 år, jf. FOL § 3, stk. 3. Forældelsesfristen løber som udgangspunkt fra tidspunktet for skadens indtrædelse, jf. FOL § 2, stk. 4. Dette tidspunkt suspenderes imidlertid efter FOL § 3, stk. 2, idet skaden først bliver opdaget den 9. april 2019. Kravet på erstatning er således ikke forældet efter den relative frist. Den absolutte frist er på 30 år, idet der er tale om en fordring på erstatning for skade forvoldt ved jordforurening, jf. FOL § 3, stk. 3, nr. 1. Fordringen er således heller ikke forældet efter den absolutte frist.3.1.4 Størrelsen af kravetFF er ansvarlig efter et culpaansvar. Der foreligger derfor ikke de samme begrænsninger som forelå i beregningen af det forholdsmæssige afslag over for DE.Erstatning efter et culpaansvar omfatter i almindelighed ethvert tab, som er adækvant og hvor der foreligger den fornødne årsagssammenhæng. Udbedringsomkostninger på 1,7 mio. kr. opfylder begge disse betingelser. Det er således uden betydning, at en udbedring inden den 1. juli 2017 havde været billigere, fordi FF er ansvarslig for det aktuelle tab, hvilket udgør 1,7 mio. kr.For så vidt angår tabet på 300.000 kr., er der tale om et indirekte tab. Der foreligger årsagssammenhæng mellem den culpøse handling fra FF og dette tab, men vurderingen af om tabet er adækvant er mere kompliceret. Det afgørende er, om dette tab kan anses for påregneligt fra FF, da han udøvede sin culpøse adfærd i 2008. Da FF selv har gravet affaldet og plastikken under jorden, må det anses som en påregnelig følge, at det senere ikke ville være muligt at opføre yderligere bygninger på grunden, uden at skulle udbedre forureningen. Det må således lægges til grund, at tabet på 300.000 kr. tillige er en adækvant følge af FF's handling, og FF er derfor også erstatningsansvarlig for dette tab.3.1.4 Konklusion:BB kan rette et direkte krav om erstatning for hele sit tab på 2 mio. kr. mod FF, som er ansvarlig på baggrund af et culpaansvar. Kravet er ikke forældet, hverken efter den relative eller den absolutte forældelsesfrist.
3.2 BB's mulighed for at rejse et krav mod EEBetingelserne for at fravige hovedreglen om kontrakters relativitet skal også være opfyldte for så vidt angår EE, hvis BB ønsker at rette et krav mod dem. Det formodes, at EE ikke har handlet culpøst, idet der er tale om et forureningsforhold, som ikke kunne opdages ved sædvanlige undersøgelser i forbindelse med ejendomshandler. Det må derfor lægges til grund, at EE ikke har handlet culpøst i forbindelse med videresalget til DE. EE har endvidere ikke afgivet en garanti over for DE og der foreligger ikke øvrige forhold, som begrunder fravigelsen af udgangspunktet.BB kan således ikke rette et direkte krav om erstatning mod EE, men må holde sig til enten sin medkontrahent DE eller FF, som er ansvarlig efter culpareglen.4.1.1 Kautionens omfangBB har efter sin kautionserklæring beløbsmæssigt begrænset sin kaution til 1.000.000 kr. Der er således tale om en begrænset kaution, hvor BB kun hæfter med 1.000.000 kr.4.1.2 Kautionens genstandDet følger af kautionserklæringen, at BB "indestår herved som kautionist for ethvert krav, som Gentofte Bank allerede måtte have eller senere får hos Hope Invest A/S". Ifølge denne ordlyd er der således tale om en alskyldskaution. Da kravet fra GB vedrører et andet lån, som er stiftet i 2014, skal det dog alligevel overvejes, om BB er forpligtet som kautionist for dette lån.En alskyldskaution er begrænset i tilfælde af private kautioner, dvs. kautioner hvor der ikke foreligger et erhvervsforhold mellem hovedskyldneren og kautionisten. Efter Lov om finansiel virksomhed (LFV) § 48, stk. 4 vil en privat kautionist nemlig ikke kunne hæfte for mere end hovedstolens værdi på tidspunktet hvor kautionserklæringen blev givet. Der er imidlertid ikke tale om en privat kaution i dette tilfælde, fordi BB som selskab stiller en kaution over for sit søsterselskab HI, hvorved der foreligger et erhvervsforhold mellem BB og HI. Kautionsforholdet må derfor karakteriseres som en erhvervskaution og er derfor ikke omfattet af ordlyden af LFV § 48.Spørgsmål er imidlertid, om bestemmelsen i LFV § 48, stk. 4 kan udstrækkes til også at gælde ved alskyldskaution i erhvervsforhold. Dette må besvares benægtende, idet bestemmelsens beskyttelsespræceptivitet alene har til formål at ramme alskyldserklæringer i private kautioner. Der er således ikke de samme hensyn at tage til kautioner stillet inden for erhvervsforhold.
En alskyldskaution er således i almindelighed bindende, når den er stillet i erhvervsforhold. En alskyldskaution, som er beløbsmæssigt begrænset fortolkes endvidere ikke så indskrænkende, som tilfældet ellers ville være, idet kautionisten aldrig ville komme til at hæfte med mere end det begrænsede beløb. Da kautionens genstand endvidere er fremhævet for BB i kautionserklæringen, idet sætningen er understreget, er der ikke grundlag for at tilsidesætte eller i øvrigt indskrænke retsvirkningen af kautionens genstand.Kautionen omfatter således det forfaldne afdrag på 51.248 kr., som hidrører fra et andet lån, som er stiftet i 2014.4.1.3 YdelsestidenDet fremgår af kautionserklæringen at GB efter sidste rettidige betalingsdag kan forlange "... at kautionisten på anfordring betaler den misligholdte ydelse eller det opsagte lånebeløb...". Kautionserklæringen må på denne baggrund fortolkes som en anfordringskaution, hvorefter ydelsestiden for kautionsfordringen indtræder når GB fremsætter påkrav om betaling over for BB. BB kan som følge heraf som udgangspunkt ikke kræve dokumentation for at fordringen er misligholdte af HI. Da der ikke foreligger omstændigheder, der indikerer at hovedfordringen ikke er misligholdt, eller at der i øvrigt foreligger en latent risiko for indsigelser eller uberettiget betalingskrav, indtræder ydelsestiden for kautionsfordringen på tidspunktet, hvor påkravet fra GB kommer frem til BB.4.1.4 Konklusion:BB hæfter efter sin kautionserklæring for det fremsatte krav dels fordi de har afgivet en alskyldskautionserklæring, dels fordi beløbet ikke overstiger beløbet, som BB hæfter med og dels fordi ydelsestiden er indtrådt for kautionsfordringen. GB er således berettiget til at rejse kravet mod BB i henhold til kautionserklæringen.Udlægsfundamenter findes i RPL § 478. Det følger af RPL § 478, stk. 1, nr. 5, at gældsbreve, hvori det er bestemt, at det kan tjene som fuldbyrdelsesgrundlag, kan danne fundament for et udlæg. Det følger herefter af RPL § 478, stk. 4, at det samme gælder for enhver, som ved sin underskrift har forpligtet sig som skyldner, selvskyldnerkautionist eller pantsætter.Det skal i denne forbindelse overvejes, om det faktum, at BB har stillet en anfordringskaution har betydning herfor. Dette må afvises, idet en anfordringskaution må sidestilles med en selvskyldnerkaution i disse henseende, idet ydelsestiden for en anfordringskaution indtræder tidligere og med lempeligere bevisregler, end ved en selvskyldnerkaution.
Det er fremgår i bilag 6, at bilaget er et uddrag fra kautionserklæringen. Der er derfor ikke tale om en påtegning på selve gældsbrevet, hvorved RPL § 478, stk. 1, nr. 5, jf. stk. 4 ikke kan finde anvendelse. En løs kautionserklæring kan ikke danne grundlag for udlæg, jf. bl.a. U1994.360 V og U2008.2057 Ø. Kautionserklæringen er endvidere ikke et gældsbrev, som selvstændigt kunne danne fundament for et udlæg, idet det ikke er en i hovedsagen ubetinget, ensidig skyldserklæring, der vedrører et bestemt beløb. Kautionserklæringen er derimod betinget af hovedmandens misligholdelse, og den vedrører et ubestemt beløb.4.2 KonklusionGB er berettiget til at rejse et krav på det forfaldne afdrag over for BB, som hæfter herfor ifølge sin kautionserklæring. Kautionserklæringen opfylder imidlertid ikke betingelserne i RPL § 478, stk. 1, nr. 5 eller stk. 4 for at udgøre et selvstændigt fundament for udlæg.5.1 Ideals prioritetsstilling vedrørende fordringen på købesummen5.1.1 Transport af betinget fordringerIdeal får transport i fordringen på købesummen fra ejendommen. Der er tale om transport af en betinget fordring, idet købesummen er deponeret i et pengeinstitut, indtil betingelserne for frigivelse er opfyldte. HI er berettiget til at råde over sine betingede fordringer, men såfremt betingelserne ikke bliver opfyldte, bortfalder fordringen og dermed også Ideals ret over den.5.1.2 Fordringens karakterFordringen er en simpel (betinget) fordring, hvorfor forholdet er omfattet af Gældsbrevsloven (GBL) kap. 3 analogt, jf. GBL § 26 analogt.5.1.3 OmsætningsbeskyttelseSikringsakten ved transport af simple fordringer er denuntiation, jf. GBL § 31, stk. 1 og stk. 2 analogt. Det skal derfor afgøres, om meddelelsen, som Ideals sender til køberen af ejendommen og til det pengeinstitut, hvori købesummen er deponeret, udgør en denuntiation i overensstemmelse med GBL § 31.Kravene til denuntiation er udformet i retspraksis. Der skal være tale om en tydelig og klar meddelelse. Da meddelelsen af 3. maj 2019 indeholder information om, at Ideals efter aftale med HI har fået transport i kravet på udbetalingen af nettokøbesummen ved salget af ejendommen, kan der ikke være tvivl, hos hverken debitor eller pengeinstituttet om, at Ideals har erhvervet fordringen til eje. Der er endvidere krav om, at fordringen skal være identificeret. Meddelelsen henviser til
ejendomskøbet, både matr.nr. og adressen på ejendommen, samt ca. beløbet på fordringen. Fordringen er derfor tilstrækkeligt individualiseret i meddelelsen. Det er endeligt et krav, at denuntiationen er kommet frem til debitor. Da meddelelsen til køberen og pengeinstituttet er modtaget den 3. maj 2019, er denne betingelse opfyldt.5.1.4 KonklusionIdeal har foretaget en behørig sikringsakt i form af denuntiation, jf. GBL § 31 analogt, hvorefter de ifølge stk. 1 er beskyttet over for HI's retsforfølgende kreditorer, og efter stk. 2 er beskyttet mod aftaler, som HI skulle indgå med senere aftaleerhververe.5.1.5 Fordringens karakterFordringen på HI's momstilgodehavende er et krav, som endnu ikke eksisterer, idet der er tale om et tilgodehavende, som HI regner med at ville få udbetalt af skattestyrelsen.5.1.6 Lovbestemt begrænsning i fordringens overførlighedDet følger af Opkrævningslovens § 13, at aftaler om overdragelse af bl.a. momstilgodehavende, før afregningsperiodens udløb er ugyldige. Det er således ikke muligt for Ideal at stifte en ret over det eventuelle momstilgodehavende, før afregningsperioden er udløbet. Ideals får transport på det eventuelle momstilgodehavende for "april kvartal 2019". Det må efter en almindelig forståelse af denne formulering lægges til grund, at der er tale om et eventuelt momstilgodehavende for perioden april 2019 til juni 2019. Afregningsperioden slutter således først ved udgangen af juni 2019.5.1.7 Prioritetsstillingen i forhold til senere aftaleerhververeIdeal har ikke nogen gyldig ret over fordringen, hvorfor en senere aftaleerhverve, som får stiftet en gyldig ret over fordringen, ville kunne gøre denne gældende. Der er ikke tale om en prioritetskonflikt, fordi Ideals ret er ugyldig.5.1.8 Prioritetsstillingen i forhold til retsforfølgende kreditorerOver for en retsforfølgende kreditor har Ideal ligeledes ikke nogen gyldig ret, og der vil derfor ikke opstå en prioritetskonflikt. Det er derfor uden betydning, om Ideal har foretaget en sikringsakt i form af denuntiation, jf. U 2013.429 H hvor Højesterets begrundede sit resultat med: "Opkrævningslovens § 13 må efter sin ordlyd og forarbejder forstås således, at en aftale om overdragelse af tilbagebetalingskrav mod skattemyndighederne er ugyldig, hvis aftalen er indgået før afregningsperiodens udløb. Det er således uden betydning, hvornår sikringsakten i form af denunciation gennemføres".5.2 Konklusion
Ideal har vedrørende fordringen på købesummen første prioritet i denne, både over for senere aftaleerhververe og retsforfølgende kreditorer. Vedrørende det eventuelle momstilgodehavende, er denne overførsel ugyldig og Ideal har derfor ikke nogen ret over dette beløb.