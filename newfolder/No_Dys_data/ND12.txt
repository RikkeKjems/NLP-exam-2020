3. Redegør for begreberne suverænitet og almenvilje hos Rousseau, og forklar hvordan hans politiske filosofi bryder med den liberale forståelseshorisont, som kontraktteorien hos Hobbes og Locke er indfældet i.Den schweiziske filosof Jean-Jacques Rousseau udtrykker i sit berømte citat "Man is born free; and everywhere he is in chains" (Rousseau 1923: 5) hvordan mennesket i udgangspunktet er frit, men i kraft af den samfundsorden det indgår i, alligevel i lænker og underlagt samfundets autoritet. Dette paradoks danner grundlag for værket "The Social Contract", hvis formål er at undersøge, hvorvidt det er muligt at opbygge en stat med et legitimt styre, når man tager højde for, hvordan mennesket er, og hvordan lovene kunne være (ibid).FrihedIdet mennesker er født frie, har ingen fra naturens hånd ret til at bestemme over andre (ibid.: 9). Den stærke vil i kraft af sin styrke kunne tvinge andre til at adlyde ham. Men når den svage part giver efter, er det fordi, han er nødt til det. Ikke fordi han gerne vil, og slet ikke fordi han føler, at han bør. Hvis den svage lykkes med at vælte den stærke, vil dette også være rigtigt, idet den før svage nu er den stærke, og dermed har den stærkes ret. Ifølge Rousseau skaber magt altså ikke ret (ibid.: 8-9). 	Politisk autoritet har heller ikke grundlag i naturen (ibid.: 249). En hersker har ikke autoritet over sit folk som en far har over sine børn. En far tager sig af sine børn, fordi han elsker dem, og til gengæld har han magt over dem. En hersker er ikke som en far, fordi dette forudsætter at nogle fra naturens hånd er bestemt til at have magt over andre. En sådan magt kan udspringe fra fysisk overlegenhed og styrke, men ikke fra naturen. Når mennesker bestemmer over hinanden, må det altså være på baggrund af konventioner (ibid.: 6).Fra naturtilstand til samfundIfølge Rousseau er det på et tidspunkt blevet nødvendigt for mennesket at indgå konventioner, fordi det er for hårdt at opretholde livet individuelt (ibid.: 14). For at overleve må kræfterne forenes og rettes mod samme mål. Alle skal afgive deres rettigheder og frihed, og dermed har alle samme ret over andre, som de selv har afgivet (ibid.: 15). Rousseau opsummerer: "Each of us puts his person and all his power in common under the supreme direction of the general will, and, in our corporate capacity, we receive each member as an indivisible part of the whole" (ibid.: 6).Når staten oprettes, går mennesker fra at leve i en naturlig tilstand styret af instinkter og lyster til at leve som borgere med fornuft, pligt og moral. Til gengæld for den dyriske levevis de forlader, får de et rigere og mere intelligent og ophøjet liv (ibid.: 18). I konkrete termer siger Rousseau: "What man loses by the social contract is his natural liberty and an unlimited right to everything he tries to get and succeeds in getting; what he gains is civil liberty and the proprietorship of all he possesses" (ibid.: 19). Oveni den civile frihed får individet også moralsk frihed. I naturtilstanden lever mennesket som slave af sine lyster. I staten har mennesket frihed til at følge de regler, det selv har fastsat (ibid.).Fordi borgerne kun er bundet til aftaler, de selv har indgået med hinanden, kan de ikke siges at adlyde andet end deres egen vilje. Borgerne har altså ikke mistet deres frihed ved indgåelse af den sociale kontrakt. Til gengæld har de vundet en frihed og en ret, der ikke afhænger af fysisk styrke eller magt, men er bestandigt beskyttet af samfundspagten (ibid.: 29). 	Det ultimative mål med den sociale kontrakt og oprettelse af staten er "that men who may be unequal in strength or intelligence, become every one equal by convention and legal right" (ibid.: 22).Suverænitet og almenviljenEn vigtig del af Rousseaus politiske filosofi er ideen om en suveræn. Suverænen er hos Rousseau ikke et enkelt individ, der står over de andre som leder. Suverænen udgøres i stedet af den samlede gruppe borgere (ibid.: 17). Som følge af dette kan suverænen aldrig have interesser, der modstrider borgernes. Når den sociale kontrakt er indgået, er individet dobbeltbundet. Som en del af suverænen er han bundet til de individuelle borgere, og som borger er han bundet til suverænen (ibid.: 16).	Suverænen ses som ét individ, der består af de mange borgere. Dette ene individ er ikke bundet til sig selv, men kan godt indgå i relationer med andre. Det kan dog ikke binde sig til andre i en sådan grad, at den oprindelige sociale kontrakt bliver kompromitteret. For det er kun i kraft af denne kontrakt, at suverænen overhovedet eksisterer (ibid.: 17).	En suverænitetshandling er ikke en konvention mellem en leder og folket, men i stedet imellem den samlede stat og hvert af dens medlemmer. "It is legitimate, because based on the social contract, and equitable, because common to all; useful, because it can have no other object than the general good, and stable, because guaranteed by the public force and the supreme power" (ibid.: 29).Suverænen har aldrig interesser i strid med borgernes, fordi den består af netop disse. Omvendt kan de individuelle borgere godt have egeninteresser, som ikke nødvendigvis varetages af suverænen (ibid.: 25). 	Rousseau skelner her mellem særvilje og almenvilje. De individuelle borgeres private interesser kaldet særviljer. Almenviljen tilhører suverænen, altså folket som helhed, og består i, hvad der er bedst for alle. Særviljerne stræber naturligt efter fortrinsret, hvorimod almenviljens mål er lighed. Det er på baggrund af almenviljen, at staten skal styres (ibid.: 22). Hvis de enkelte borgere handler på baggrund af deres særviljer og ikke det fælles bedste, forårsager de suverænens undergang. De skal derfor tvinges til at følge almenviljen, og dermed tvinges til at være frie (ibid.: 18).Suveræniteten består udelukkende i udøvelsen af almenviljen og kan derfor ikke overdrages. Magten kan, men ikke viljen (ibid.: 22). Suveræniteten kan heller ikke deles, fordi den netop er almen og altså gælder alle. Almenviljen er ikke nødvendigvis enstemmig, men alle stemmer skal tælles med (ibid.: 23).	Der er også forskel på almenviljen og alles vilje. Sidstnævnte betegner de samlede særviljer. Rousseau pointerer at sammenslutninger af viljer er et problem. Almenviljen er resultatet af de mange forskelligheder og kan kaldes almen, fordi der er ligeså mange stemmer, som der er mennesker (ibid.: 26). Kontraktteori hos henholdsvis Hobbes og LockeBåde Thomas Hobbes og John Locke er ligesom Rousseau interesserede i spørgsmålet om, hvordan en stat skal opbygges, og hvilken magt den skal have i forhold til sine borgere. Hobbes bruger det bibelske søuhyre Leviathan som et billede på den ideelle stat. Den skal være stærk nok til at beskytte sine borgere (Hobbes, 2011: 548). Selvom det ifølge Hobbes er imod menneskets natur at slutte sig sammen, vil det alligevel indse, at livet sikres bedre i et samfund end i naturtilstanden. Man forpligter sig derfor til hinanden og overfører sin frihed til en suveræn i kraft af samfundspagten (ibid.). Suverænen, fx en monark eller et aristokrati, skal først og fremmest sikre fred, og bør endvidere sørge for, at borgerne oplever lighed for loven. Hobbes er fortaler for absolutisme, idet suverænen skal have ret til at handle på borgernes vegne, udforme love og endda definere retfærdighed (ibid.: 550).	Locke er, i modsætning til Hobbes, ikke tilhænger af absolutisme, idet han mener at alle mennesker er født lige og med samme frihed. Regeringen er altså, modsat Hobbes' suveræn, underlagt loven og skal arbejde "to no other end but the peace, safety, and public good of the People" (Locke 1999: 161). Hvor individerne hos Hobbes forenes i samfund, fordi de forstår at dette gavner deres selvopretholdelse, er det hos Locke fornuften, der får mennesker til at slutte sig sammen i samfund. Locke lægger vægt på ejendomsretten, som han også mener findes i naturtilstanden. Enhver der arbejder og dyrker et stykke jord, har ret til dette, så længe man ikke tager mere, end man selv kan bruge (ibid.: 117). Locke understreger, at staten skal beskytte individets ejendom, hvilket udover egentlig ejendom også inkluderer liv, frihed og rettigheder (ibid.: 165).Kontraktteorien hos både Hobbes og Locke bygger på liberalistiske grundtanker om, at mennesket er frit, og statens rolle er at beskytte denne frihed. Rousseau i forhold til Hobbes og LockeHos Hobbes og Locke er staten altså en nødvendighed for at sikre borgerens frihed, men borgeren skal samtidig beskyttes mod statsmagten. Rousseau lægger ligeledes vægt på frihed, men taler som tidligere beskrevet også om, at staten skal beskyttes mod private interesser og sammenslutninger. Hvor Hobbes' og Lockes liberale forståelseshorisont tager udgangspunkt i individet og dets rettigheder, er Rousseaus fokus rettet mod enheden og fællesskabet. Også i spørgsmålet om menneskets natur, adskiller Rousseau sig fra det typiske liberale og kapitalistiske menneskesyn, som Hobbes og Locke advokerer.  Hobbes' tankeeksperiment om naturtilstanden viser, hvordan mennesker, hvis de lever uden et samfund til at kontrollere dem, styres af deres overlevelsesdrift (Hobbes 2011: 536). Selvopretholdelse er en naturret, og alle har hver især ret til alt, de mener, kan hjælpe dem til at overleve, uanset hvilke konsekvenser det måtte have for andre. Som følge af menneskets egoisme og knaphed på ressourcer, bliver mennesker fjender og livet i naturtilstanden "solitary, poor, nasty, brutish, and short" (ibid.: 535). 	Rousseau beskæftiger sig også med en naturtilstand for mennesker, men er uenig med Hobbes. Ifølge Rousseau er mennesket grundlæggende venligt indstillet overfor hinanden og viser medlidenhed snarere end fjendskab. "There is another principle which has escaped Hobbes; which, having been bestowed on mankind, to moderate, on certain occasions, the impetuosity of egoism, or, before its birth, the desire of self-preservation, tempers the ardour with which he pursues his own welfare, by an innate repugnance at seeing a fellow-creature suffer [...] I am speaking of compassion" (Rousseau 1923: 197).	Når Rousseau alligevel anerkender at mennesket er egoistisk, er det med henvisning til, at denne egenskab fremelskes af samfundet. Rousseau mener, at et samfund præget af ulighed, privilegier og privat ejendomsret påvirker mennesket til at blive egennyttigt og grådigt. Han skriver om forfattere, som tidligere har beskrevet naturtilstanden: "Every one of them, in short, constantly dwelling on wants, avidity, oppression, desires and pride, has transferred to the state of nature ideas which were acquired in society; so that, in speaking of the savage, they described the social man" (ibid.: 175).	Hvis et sådant menneske tages ud af sit samfund og tænkes ind i naturtilstanden, er Rousseau enig med Hobbes i, at resultatet bliver ulykkeligt. Hvis mennesker derimod aldrig har levet i et samfund, og derfor udelukkende besidder sine naturlige egenskaber, vil de leve fredeligt sammen. Rousseau er dog ikke fortaler for, at mennesket skal vende tilbage til naturtilstanden, men i stedet skal oprettelsen af samfundet sikre en borgerlig frihed langt større og vigtigere end den, som findes i naturtilstanden (ibid.: 19). Hobbes og Rousseau er altså grundlæggende uenige om menneskets natur. Også i spørgsmålet om den private ejendomsret, adskiller Rousseau sig fra især Locke. Hos Rousseau kan borgeren betragtes som forvalter af den fælles ejendom. (Rousseau 1923: 21). Når individerne indgår i staten, frasiger de sig deres besiddelser, og får dem igen som legitim ejendom. Den enkelte borgers ejendomsret er dog altid underordnet suverænens ret. 	I modsætning til hos Hobbes og Locke afgiver folket hos Rousseau ikke deres suverænitet til en regent, men beholder den selv. Individet hos Hobbes vælger at afgive sin frihed for til gengæld at få sikkerhed, hvorimod det at adlyde suverænen for Rousseau er det samme som at adlyde sig selv og derved det samme som frihed. Dette udgør kernen af Rousseaus politiske filosofi; i det ideelle samfund er borgeren både suveræn og undersåt og igennem forpligtelse til og deltagelse i almenviljen, opnås frihed. 