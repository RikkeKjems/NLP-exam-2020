Filosofi betyder kærlighed til viden. Deraf virker det logisk, at filosofien er ophav til vores videnskab i dag. De første filosoffer var naturfilosoffer, som observerede naturen og forsøgte at forstå den (“Grækenland i oldtiden - filosofi”, 2017). Sidenhen har filosofien taget en lang liste af discipliner under sit mikroskop. I dag betragtes naturvidenskaben som vejen til objektiv sandhed - i hvert fald i den vestlige verden (McMahan, 2008). Og filosofiens form er derefter: Det er blevet en strengt logisk og teoretisk metode til at undersøge. På den vis er nutidens filosofi trods 3000 års tidsforskel ikke langt fra den oprindelige naturfilosofi.  I mellemtiden har filosofien haft mange objekter og former. Jeg vil i denne opgave se nærmere på filosofi-begrebet i hellenistisk tid. Her havde filosofi ganske lidt med det abstrakte, teoretiske billede, vi har af filosofi nu at gøre. Hadot skriver om stoikernes syn på filosofi: “In their view, philosophy did not consist in teaching an abstract theory - much less in the exegesis of texts - but rather in the art of living” (1997). Det hellenistiske begreb af filosofi handler om det levede liv. Den er i naturlig forlængelse deraf en praktisk-orienteret filosofi, hvor spirituelle øvelser spiller en essentiel rolle. Dette aspekt af den hellenistiske filosofi vil jeg i denne opgave afsøge - helt konkret ved at påpege lighedstræk mellem den hellenistiske filosofi og buddhismen.  Det kan måske lyde næsten absurd at drage paralleller mellem lige disse to. Er de ikke netop indbegrebet af henholdsvis den østlige- og den vestlige verdens kulturarv? Pythagoras siges at have rejst i Indien, hvor han lod sig inspirere ikke kun af matematikken, men også østens mystik, før han drog tilbage til Grækenland (McMahan, 2008). Han er ligeledes sat i forbindelse med meditation (“melete”)(Wallace, 2009). Derfor har den hellenistiske filosofi og buddhismen måske ikke været så forskellige, som man skulle tro. Et sjovt fænomen, der viser samme billede, er en historisk hybrid mellem de to - navnet er Greco-Buddhism (Halkias, 2014). Forklaringen på dette findes i Alexander den Stores togter til daværende Bactria (Centralasian) og Det Indiske Subkontinent, hvor den græske kultur formåede at yde indflydelse på den traditionelt buddhistiske. Greco-buddhisterne var de første til at afbillede Buddha, og i forlængelse af det græske ophav blev Buddha klædt i græsk-udseende toga-klæder. Alexander den Store udgør med sin regeringstid selvfølgelig også markøren på begyndelsen af hellenismen (“Hellenisme”, 2017).   Som tidligere nævnt er omdrejningspunktet for den hellenistiske filosofi det levede liv. Det første konkrete lighedspunkt jeg vil berøre, består i analysen af menneskets kår. Nærmere bestemt, hvad der bringer lidelse hos mennesket. Buddhismen bud findes i De fire hellige sandheder, hvoraf den ene beskriver begær som lidelsens oprindelse (“Four Noble Truths”, 2018). Det buddhistiske begreb om begær synes at svare overens med passioner i den hellenistiske filosofi. Her karakteriseres passioner som roden for uvidenhed, sænket bevidsthed og lidelse (Hadot, 1997). Passionen lader sig ikke tilfredsstille. Og fordi passionen ikke lader sig tilfredsstille, bliver forsøget på at opfylde den, ikke mere end en kortvarig rus. Om man er buddhist eller hellenist, lyder budskabet samklingende: At forfølge sine passioner (eller begær) viser sig at volde mere skade end gavn.   En senere af De fire hellige sandheder beskriver, hvordan vi kan overkomme den lidelse, der følger med vores begær. Svaret er at opgive sit begær (“Four Noble Truths”, 2018). Dette er den naturlige konsekvens af at begær volder smerte - den bedste løsning er at melde sig ud af ræset.  I det hellenistiske perspektiv, eksisterer mennesket i et spillerum mellem natur og frihed. Mennesket er et produkt af natur. Deri kan han let forfalde til at forfølge sine passioner. Men menneskets frihed ligger ikke i at forfølge sine passioner og den kortvarige rus der dertil hører, men derimod i at kunne gøre sig fri af dem. At gøre sig fri af sine passioner skal ikke forstås som en fuldstændig askese, men rettere som at leve sit liv i mådehold. Det er unødvendigt at forsøge at dække mere end de mest basale behov. Alt derudover er stræben efter passioner, og vil med epikurernes ord blot fjerne mennesket fra den simple glæde ved at være i live. Epikur skriver: “The cries of the flesh are: ‘Not to be hungry’, ‘not to be thirsty’, ‘not to be cold’. For if one enjoys the possession of this, and the hope of continuing to possess it, he might rival even Zeus in happiness” (Hadot, 1997).  Et sådant liv er idealet og de gavnlige effekter ved at leve sådan er mange. Men selvom det er simpelt, er det ikke nødvendigvis let. Det er en fordel for mennesket at have noget mere konkret at forholde sig til. Her kommer diverse øvelser på banen. I buddhistisk perspektiv vil jeg pege mod mindfulness. Termen kommer fra buddhistiske traditioner, og handler i sin essens om at bringe sin opmærksomhed til det nuværende øjeblik. Denne nærværende tilgang til tilværelsen beskrives således af zen-mester Shunryu Suzuki: “Hvis I sidder, sidder I. Hvis I spiser, spiser I. Det er det hele” (2000). Et sådant nærvær er også essentielt for spirituel praksis i hellenistisk kontekst. Hvor buddhismen fødte mindfulness-begrebet, stammer ‘carpe diem’ fra det antikke Grækenland. Marcus Aurelius, som betragtes som en af de væsentligste kilder til vores forståelse af stoicisme i dag, beskriver i følgende citat vigtigheden af at være nærværende: “Everywhere and at all times, it is up to you to rejoice piously at what is occuring at the present moment, to conduct yourself with justice towards the people who are present here and now” (2013).   Mindfulness er gennem den seneste årrække blevet et rigtig “hot topic” i den vestlige verden. Den videnskabelige litteratur på feltet er ifølge The American Mindfulness Research Association mere end tredivedoblet i tidsperioden 2000 til 2015 (Kabat-Zinn, 2017). Forskningsobjektet har været de gavnlige effekter forbundet med mindfulness-praksis. Jens-Erik Risom fra Skolen for Anvendt Meditation beskriver bl.a. en positiv indvirkning på mentale og emotionelle dysfunktioner (2013). Ganske vist kunne hellenismens filosofi i sin tid ikke sættes under samme naturvidenskabelige lup, som mindfulness er blevet det i dag. Men den blev tilsvarende betragtes terapeutisk. Cicero skriver: “Truly, philosophy is the medicine of the soul” (Schenck & Churchill, 2011).  Jeg har i denne opgave forsøgt at give et indblik i filosofi-begrebet, som det blev anvendt under hellenismen. Hellenismens filosofi er praktisk, og står dermed i en vis kontrast til nutidens abstrakte, akademiske fagfilosofi. Jeg har i stedet kunnet drage en række paralleller mellem den hellenistiske filosofi og buddhismen. De sammenligninger, jeg har draget, er blot en lille håndfuld ud af mange flere. Og hvor jeg har trukket paralleller mellem hellenistisk filosofi og buddhisme, kunne  mange flere igen trækkes til f.eks. kristendommen og islam. Tekster, der stadig i dag har relevans for, hvordan vi som mennesker vælger at leve vores liv. Lad mig understrege denne pointe og runde af med et smukt citat af Pierre Hadot i  Philosophy as a Way of Life: “There are some truths whose meaning will never be exhausted by the generations of man. It is not that the are difficult; on the contrary, they are often extremely simple” (1997).  Del 2: Videnskabelig forskning i mindfulness i buddhistisk og medicinsk perspektiv   Indledning Mindfulness er gennem den seneste årrække blevet en vældig populær term i vesten, og stigningen i den videnskabelige litteratur afspejler denne tendens. Ifølge The American Mindfulness Research Association mere end tredivedobledes antallet af publicerede, videnskabelige artikler indeholdende ordet mindfulness i tidsperioden 2000 til 2015 (Kabat-Zinn, 2017). Mediebilledet generelt fulgte samme tendens (van Dam et al., 2018).   Mindfulness udspringer oprindeligt af buddhismen med bl.a. betydningen ”at lære at bære lidelse” (Fjordbak, 2014). Nu om dage eksisterer mindfulness også uafhængigt udenfor sin oprindelige, religiøse kontekst. I buddhismen var meditation grundlæggende et middel til at opnå oplysning (McMahan, 2008). Mindfulness beskrives i litteraturen som gavnlig på et utal af punkter, som ligger uden for den spirituelle dimension, den traditionelt var forbundet med. Jens-Erik Risom fra Skolen for Anvendt Meditation tilskriver for eksempel mindfulness-meditation en positiv indvirkning på immunsystemet, en terapeutisk effekt på psyken, samt en styrkende effekt på kreativitet og innovation (2014).   Disse positive effekter er blevet- og bliver stadig forsket i. Og det er da heller ikke kun i litteraturen, men i vores samfund generelt, at mindfulness har indtaget en tiltagende større rolle. Man vil for eksempel kunne finde mindfulness-baseret stress reduktion (MBSR) på både private- og offentlige arbejdspladser (Risom, 2014). Og i landets klasselokaler anvendes koncentrationsrettet mindfulness-træning (Risom, 2014). Ligeledes danner mindfulness-genren et betydeligt marked indenfor den smartphone-kultur, som om nogen må siges at have oplevet tilgang i samme årrække (Blacker, 2018).   Mindfulness er blevet en hype (van Dam, 2018). Og det er på både godt og ondt. Det overvældende positive mediebillede har uden tvivl virket som drivkraft for dens vækst og popularitet. Samtidig er billedet af mindfulness som en ’one size fits all’-lykkepille nok både overdrevet og unuanceret. Med det udgangspunkt vil jeg se nærmere på ét bestemt felt af forskningen i mindfulness, som jeg med en baggrund i kognitionsvidenskab har en vis viden indenfor: Den neurovidenskabelige tilgang.    Det neurovidenskabelige studie af mindfulness Båndet mellem neurovidenskaben og mindfulness er ikke så nyopstået, som man umiddelbart skulle tro. McMahan beskriver meditation som ”the great grandfather of cognitive- and neuroscience” (2008). Og potentialet for et samarbejde mellem de to discipliner synes favorable for begge parter – om ikke andet i hvert fald hypotetisk. Neurovidenskaben kan ved hjælp af mindfulness-forskning håbe på større indsigt i sindet og dets funktion. På den anden side kan mindfulness ved hjælp af neurovidenskaben trækkes ind i en naturvidenskabelig kontekst, som særligt i vesten sættes højt (McMahan, 2008).    Meditation i fMRI-scanneren Lad mig først kort introducere en af de mest populære scanningsteknikker indenfor neurovidenskaben i dag: fMRI. Denne teknik beror sig på at måle blodtilstrømning rundt i hjernen. Øget blodtilstrømning forbindes da med øget aktivitet i et givent hjerneområde. Når man har undersøger effekterne ved meditation ved brug af fMRI, er målet altså at at kortlægge, hvilke hjerneområder, meditationen aktiverer. En forsøgsdeltager lægges i fMRI-scanneren med opgaven at meditere. Aktiveringssignalerne sammenlignes da med en kontrolscanning, hvor forsøgspersonen ikke mediterer. Der er blevet fremlagt mange korrelater mellem mindfulness-meditation og hjerneaktivitet, f.eks. øget aktivitet i såkaldte ”medfølelses-centre” og belønningscentre (Beauregard & Paquette, 2006). Det er også associeret med øget selvregulering og opmærksomhedskontrol (f.eks. Tang, Hölzel & Posner, 2015). Der er ved brug af disse teknikker potentiale for en bedre forståelse for meditationens direkte indvirkning på hjernen.   Når det er sagt, er det væsentligt at pointere, at neurovidenskaben selv er et forholdsvis grønt felt. Forståelsen for den menneskelige hjerne er på nuværende tidspunkt temmelig begrænset. Kortlægningen af hjernen og dens funktion er simpelthen ikke nået tilstrækkeligt langt til at kunne drage meget andet end simple slutninger (Koch, Gazzanigga, Heatherton, Ledoux & Logothetis, 2004). Det medfører, at man ikke uden videre kan drage konklusioner baseret på aktiveringsmønstre fundet under en scanning. Et sigende eksempel på dette kommer fra Bennett et. al (2010): En forsøgsdeltager i en fMRI-scanner blev vist en serie billeder af menneskelige interaktioner. Billeder, som han blev bedt om at leve sig ind i. Bennett et. al formåede i kraft af scanningsresulterne at påvise, at forsøgsdeltageren reelt relaterede emotionelt til de billeder, han blev vist. Sagen var bare den, at ”personen” i scanneren ikke var en person, men en død laks - som altså hverken kan forventes at relatere til emotioner fra menneskerelaterede stimuli; for ikke at nævne at laksen som produkt af sin tilstand ingen hjerneaktivitet havde.   Dette fænomen kan forklares i kraft af det anvendte scanningsudstyr: I en scanning vil der forekomme en vis mængde støj, som vil vise sig som aktivitet – selv i tilfælde som med den døde laks, hvor der reelt ingen øget blodtilstrømning er til stede. Dét faktum kombineret med et file-drawer-problem, hvor kun signifikante resultater bliver publiceret, resulterer i en kraftigt øget risiko for falsk-positive resultater. Der konkluderes effekter, som måske ikke reelt eksisterer. Denne risiko er særligt høj for ”explorative studies” - dvs. studier, hvor der ikke er en videre konkretiseret hypotese bag undersøgelsen. Det man skal gøre sig opmærksom på, er da hvordan man bagefter analyserer sine resultater. Explorative studies er gode til at danne grundlag for nye hypoteser, som derefter kan undersøges. Derfor bruges explorative studies typisk som indledende studier i nye forskningsfelter. Eksperimentet med den døde laks understreger vigtigheden af ikke at tage aktiveringssignaler for gode varer ved første øjekast.   En anden forforståelse, der er vigtig at være opmærksom på i brugen af hjernescanningsteknologier som fMRI, er den kun meget specifikke brug, man kan drage af den. Eksperimenter skal sættes op således, at der så vidt muligt kun er en enkelt faktor, der adskiller sig mellem eksperimentforsøg og kontrolforsøg. Dette er klart en udfordring i udforskningen af meditation, som må betragtes som et komplekst fænomen (van Dam et al., 2018; Petitmengin, van Beek, Bitbol, Nissou, & Roepstorff.., 2017). Forestil dig blot det virvar af ændrende tanker og fornemmelser, man oplever under blot en enkelt meditation. Det medfører, at en grundig forsimpling af meditation må antages nødvendig, for at den kan undersøges i nutidens scanningsudstyr. Risikoen er da, at det bliver så meget på udstyrets betingelser, at objektet for undersøgelsen lider under det. At den “meditation”, der kan undersøges i fMRI, ikke har meget med reel meditation at gøre.  Jeg vil adressere et tredje opmærksomhedspunkt hvad angår den neurovidenskabelige forskning af mindfulness. Indenfor mindfulness-forskning ser vi, hvordan resultater fra neurovidenskaben er blevet anvendt til at forsvare diverse påstande – hvoraf nogle af disse er direkte modstridende (Beek, 2011). Dette må tages som et billede på en problematik i den neurovidenskabelige forskning i mindfulness og meditation. På nuværende tidspunkt er forskningsfeltet indenfor mindfulness domineret af stemmer, der er pro-meditation, f.eks. Life & Mind-Institute. Jeg vil foreslå, at man i forskningsfeltet i mindfulness gør en dyd ud af at have en bredere vifte af forskere repræsenteret. F.eks. neuroforskere, hvis primære fokus ligger i det metodologiske aspekt af neuroforskning, frem for en personlig interesse i mindfulness. Dette vil gøre det lettere at holde confirmation bias i skak. I sidste ende er det i alles bedste interesse at undgå falsk-positiv resultater, et broget resultatkatalog fremstår suspekt. Derudover risikerer man at skuffe forbrugere, fordi effekten af mindfulness ikke er som beskrevet i litteraturen. Udover almen skuffelse er der naturligvis et særligt hensyn at tage i forbindelse med medicinsk anvendelse af mindfulness, hvor konsekvensen af dårlig forskning kan være kritisk.    Konklusion Med denne opgave har jeg undersøgt én gren af forskningen i mindfulness og mindfulness-meditation. Samarbejdet mellem mindfulness og neurovidenskaben har potentiale for en udvidet forståelse af mindfulness’ indvirkning på hjernen, samt for sindets funktion generelt. Men det er også et samarbejde mærket af en hel på metodologiske udfordringer på nuværende tidspunkt, hvilket uoverensstemmelser i effekt fra én artikel til en anden afslører.