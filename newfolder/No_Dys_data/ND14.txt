Fortælling og Identitet: En analyse af et interview mellem forfatter Christian Mørk og Cecilie FrøkjærIntroduktion       I 2018 udkommer Christian Mørk's roman I Gode Hænder (Mørk, 2018, p.63). I forbindelse med udgivelsen medvirker han i et interview med Cecilie Frøkjær i podcasten Frøkjær & forfatterne (Frøkjær-Jensen, 2018). Heri fortæller Christian Mørk historien om, hvordan han som ung blev behandlet for astmatisk bronkitis af en kvinde, som gik under navnet Anne Marie Lenssinger. Behandlingerne havde stor indflydelse på ham både fysisk og mentalt. Mange år efter, finder Christian Mørk ud af sandheden om Anne Marie Lenssinger, hvis virkelig navn er Ellen Anna Margrethe Christensen. Kvindens viser sig at være en af de mest berygtede danske spioner og torturbødler under nazitiden.  	Behovet for at fortælle sin historie bliver efter opdagelsen af kvindens sande identitet altså så stærkt, at Christian Mørk skriver fortællingen ned som en roman. I romanen følger vi hovedpersonen, Gustav, der oplever kvindens healende kræfter på samme måde som Christian Mørk gjorde i sin ungdom. Gustav finder dog frem til kvindens sande identitet mens han fortsat er ung og får, modsat Christian Mørk, muligheden for at konfrontere hende.      I denne opgave er hovedfokus på podcastinterviewet, hvori Christian Mørk fortæller om sin virkelige historie. Analysen af interviewet vil hovedsageligt bygge på Labovs teori om fortællinger som primært er rettet mod talt sprog (Labov, 1972). Efter analysen af fortællingen, kommer der en argumentation for, hvilket formål Christian Mørk kan have haft med at nedskrive en fiktiv version af sin fortælling. Til sidst, vil der blive foretaget en analyse af den identitet, som Christian Mørk fremstiller i sin ikke-fiktive fortælling. Målet er, at disse elementer sammen skal besvare følgende problemformulering:      Hvilken rolle spiller henholdsvis den fiktive og ikke-fiktive fortælling om kvinden for Christian Mørks identitet?
Fortælling      En fuldt formet fortælling indeholder ifølge Labov, hvis analyse fokuserer på talt sprog seks elementer. De består af: 1) Abstract, 2) Orientering, 3) Komplikation, 4) Evaluering, 5) Løsning og 6) Coda (Labov, 1972).       Abstractet er en kort opsummering af fortællingen. Orientering henviser til en introduktion af personer og steder, der er relevante for fortællingen. Komplikation kan beskrives som de begivenheder, der får fortællingen til at udvikle sig. I evalueringsfasen signalerer fortælleren til lytteren, hvorfor han eller hun fortæller historien, det vil sige, hvilken anledning, der er til at fortælle. Evaluering er en form for pause fra det den tidsstruktur der ellers er i narrativet, hvori der evalueres på situationen i fortællingen. Der kan for eksempel evalueres på forskellige personer og deres positionering i fortællingen. I løsningen bliver komplikationen eller bruddet løst. Coda er den afsluttende del af narrativet. Indholdet i coda binder ofte den tid, der fortælles i sammen med nutiden. Det er vigtigt at tilføje, at Labov ikke mener at alle seks elementer skal være til stede for at, det vi har med at gøre, kan siges at være en fortælling (ibid.).             Yderligere om fortælling, skriver Jerome Bruner (2004), at der skal være en form for brud, før det giver mening at fortælle. Bruner skriver i Den narrative dannelse af selvet (Bruner, 2004) at "den narrative gave synes at være vores naturlige måde at anvende sproget på, når vi skal karakterisere de afvigelser fra den forventede tingenes tilstand, der karakteriserer livet i en menneskelig kultur." (s. 101). Det vil sige, at vi har nogle forventninger til os selv og til menneskerne omkring os, og når der bliver brudt med disse forventninger, er der en anledning til at fortælle. Vi fortæller derfor sjældent, hvis der ikke opleves en form for brud på omverdenens eller ens egne forventninger (Bruner, 2004, p. 98).Podcasten: Mørks ikke-fiktive fortælling             Christian Mørk fortæller sin historie i et interview i afsnit 45 af podcastmagasinet Frøkjær og forfatterne (Frøkjær-Jensen, 2018). Igennem interviewet bliver Christian Mørk spurgt ind til den virkelige fortælling om den tid, da han var 18, og blev behandlet af Anne Marie Lenssinger, og om hvordan han mange år efter finder ud af, at hun kriminel. For senere at kunne analysere den rolle Mørks fortælling spiller for hans identiet, vil der først og fremmest blive kigget på, hvorvidt podcast interviewet overhovedet kan siges at være en fortælling. Her vil Labovs narrative elementer blive benyttet.      I interviewet bliver der brugt mange minutter på orientering. Mørk orienterer i starten af interviewet om Anne Marie Lenssinger: "hende her var jo øh, aparte altså hun lignede noget fra en film, en lille foroverbøjet, krumbøjet dame, stærkt læspende, med en cigaret i munden hele tiden" (Frøkjær-Jensen, 2018, 02:14). Og han fortsætter med at sige "og en vanvittigt beskidt lejlighed og så en hvid kittel" (ibid., 02:36). Lidt senere i interviewet introducerer han også den side af hende, som han først fornyeligt har fået kendskab til, han siger blandt andet "Altså, hun var i, hun var i aviserne konstant, og og fordi hun var så, hun var så karismatisk og hun havde jo været i seng med både masser af modstandsfolk og nazister og så videre og hun kunne besnære folk. Hun var forførende og ikke bare fysisk (23:32) og han fortsætter med at sige, at hun havde "en helt usædvanligt stærk personlighed (23:53). Disse citater vidner om, at Anne Marie Lenssinger er meget vigtig for Mørks fortælling. Det at orienteringen af Anne Marie Lenssinger får et særligt fokus i interviewet, hænger muligvis sammen med, at det er hendes personlighed og baggrund, der i første omgang har givet Mørk en anledning til at fortælle. Han siger i podcasten, om Anne Marie Lenssinger, at hun er en person, man interesserer sig for: "jeg tror, at det talent sådan nogle mennesker har, det er at man længe efter deres død, interesserer sig for dem, og de spøger jo et sted" (ibid., 29:52), hvilket giver yderligere begrundelse for, at han lader hendes person fylde en stor del af interviewet.       Udover orientering ser også at Mørk evaluerer på nogle begivenheder og situationer. Dette ser vi blandt andet, da han siger "hun havde meget få ting i lejligheden, som afgav nogen tegn på hvem hun egentlig var. Altså sådan, man kan så sige at efterfølgende burde jeg have tænkt, hvilken 68-årig har ingen som helst familiebilleder? Det havde hun bare ikke" (ibid., 17:01). Man får en fornemmelse af at Mørk ærgrer sig over, at hun ikke tænkte mere over nogle af signalerne. Han fortæller også om, hvordan hendes behandlinger påvirkede ham, og kommer kort efter med en evaluering af, at han ville ønske, at det havde været et ordentligt menneske, der havde hjulpet ham: "At de samme hænder har, ikke alene rørt ved mig men faktisk også, om ikke kureret mig, så i hvert fald hjulpet mig rigtig godt på vej i min i min fysiske ungdom, på det tidspunkt hvor jeg havde brug for det. Og jeg vil da langt hellere, at det var et ordentligt menneske, der havde gjort det frem for hende. Det kan jeg bare ikke lave om på, og derfor har jeg skrevet en bog" (16:07). I disse to evalueringer positionerer Mørk sit unge jeg, som en person uden agens, da han ikke kunne gøre noget dengang og ikke tænkte over signalerne. Dette ændrer sig dog, da han berører sin nutidige person. Han siger nemlig til sidst i det sidste citat, at han ikke kan lave om på situationen som den var dengang, men hvad han kan gøre, er at skrive en bog. På den måde tager han agens igen.  	En del af de begivenheder, eller komplikationer, som virker til at have en stor betydning for Mørks fortælling, er at flere personer fra hans familie i anden verdenskrig kæmpede for modstandsbevægelser og derved, var i kategori med dem, som Anne Marie Lenssinger stak og torturerede. Mørk nævner i podcasten, at han tænker rigtigt meget på sit ophav (27:57) og han siger at "jeg har jo også ligesom på en eller anden måde, skrevet det til dem. Øh altså ikke, at jeg overhovedet er skyldig i noget som helst, men jeg kan jo ikke lade være med at tænke på dem" (28:10). Familiens ophav er altså en vigtig del af Mørks fortælling. På trods af, at han flere gange nævner, at bogen ikke er en apolog til dem, og at han ikke er skyldig i noget, får vi alligevel fornemmelsen af, ud fra Mørks evalueringer, at han ærgrer sig over, at han ikke fik muligheden for at konfrontere Anne Marie Lenssinger dengang. Der kan slutteligt argumenteres for, at hans løsning for komplikationerne i fortællingen, og særligt, dem der involverer hans ophav, er at han som voksen, har konfronteret situationen ved at skrive en bog om Anne Marie Lenssinger og hans oplevelser med hende som ung.       Bruner har beskrevet hvordan et brud kan give en anledning til at fortælle (Bruner, 2004). I podcasten beskriver Christian Mørk, at han har fået sandheden af vide om kvinden, der engang hjalp ham i en svær tid, og hvordan den rystende afsløring af kvindens kriminelle liv, har givet ham en anledning til at skrive romanen I Gode Hænder. Der kan altså argumenteres for, at afsløringen, er Mørks brud og at dét at han dengang ikke så signalerne og derved er blevet rørt ved af et menneske, der har gjort forfærdelige ting, har givet ham et behov for at fortælle. Han stærke følelser omkring Anne Marie Lenssinger og opdagelsen af hendes baggrund, ser vi blandt andet, da han bliver spurgt ind til de følelser, han har i forbindelse med opdagelsen:       "Jeg har prøvet at besvare det, og det nærmeste jeg kan komme det er øh altså afsky og altså chok for det første jeg tænkte det er løgn, det kan ikke være rigtigt. Øh og så og så vantro, altså jeg nægtede ligesom at tro det, og så måtte jeg jo acceptere det (14:48). "Mørk siger i podcasten, at romanen ikke direkte er en apolog, men alligevel "en form for at sætte tingene på plads" (Frøkjær-Jensen, 2018). Det at, han føler at ting bør sættes på plads, er et godt argument for bruddet, ærgrelsen og behovet for at fortælle.  	Mange af de ting, Mørk fortæller i podcasten er ofte meget beskrivende, eksempelvis orienteringerne af Anne Marie Lenssinger. Men, interviewet indeholder mere end beskrivelser, der kan blandt andet findes elementer med evaluering, komplikationer og løsning. Tilstedeværelsen af disse narrative elementer giver god grund til at klassificere Mørks interview som en fortælling. Formålet med den fiktive fortælling	 Mørk fortæller ikke kun sin fortælling i interviewet med Frøkjær han fortæller den også indirekte i sin roman I Gode Hænder (Mørk, 2018).      Ifølge Bamberg har fiktion og ikke-fiktion forskellige formål i forbindelse identitetsskabelse. Fiktive fortællinger giver muligheden for at udforske identitet, hvorimod ikke-fiktive fortællinger tjener til at fiksere en identitet (Bamberg, 2011). Når Mørk vælger at skrive en fiktiv roman om sin egen oplevelse som ung, er det måske netop fordi han med opdagelsen af Anne Marie Lessingers sande jeg og bruddet i sin egen livsfortælling har fået et behov for at udforske sin identitet.  	Mørk siger i interviewet, at "jeg lader Gustav blive min blive min min dobbeltgænger som ung, og så får Gustav lov til at prøve kræfter med nogle ting, som jeg jo ikke selv var udsat for" (Frøkjær-Jensen, 2018, 21:35). Ved dette citat kan man se, at personerne i romanen prøver kræfter med nogle ting, hvilket også kan beskrives som at udforske nogle ting, hvilket Bamberg netop peger på som noget særligt for fiktion (Bamberg, 2011).             I Fictional Narrative, Factual Narrative peger Gentte (1990) på at kategorien voice kan adskille fiktive og ikke-fiktive fortællinger. I en ikke-fiktiv tekst har man et stort fokus på forfatterens stemme og forfatteren står til ansvar for de ting han eller hun fortæller. I den fiktive fortælling derimod er der ofte mere fokus på oplevelserne i fortællingen og uden det samme ansvar tilknyttet (ibid.). Mørk forklarer i interviewet at romanen er et slags besked tilbage til ham selv som ung: "Den er jo et baglæns telegram til den jeg var som 18-årig"(Frøkjær-Jensen, 2018, 20:47), og han siger også at "den er en eller anden form for at sætte tingene på plads" (ibid., 21:05). Med den fiktive fortælling giver han altså sig selv muligheden for at sætte nogle ting på plads, men han kan samtidig distancere sig selv og fokusere på oplevelsen fremfor hvem der står til ansvar for hvad. Dette ønske om fokus på oplevelse snakker Mørk også om i podcasten, hvilket kan ses i følgende citat:       "Der sker tit det, tror jeg, når man skriver om folk der har bedrevet umulige ting, altså ting de med et kliché-udtryk kalder onde handlinger, så er det meget normalt, at man går ind og prøver at sige, hvordan var din barndom, der må have været noget der, og jeg tror et eller andet sted, det er at snyde både hende og publikum for oplevelsen af hvem hun egentlig var. Så jeg har beskrevet hende, som jeg oplevede hende" (ibid., 3.34)      Udover voice mener Genette (1990), at man i fiktive fortællinger har en særlig og direkte adgang til bevidstheder, hvor for eksempel følelser og tanker tilkobles personer, uden at der blev stillet krav til yderligere begrundelse for, hvordan fortæller kender til disse følelser. Særligt brugen af free indirect discourse, er ifølge Genette en fiktionsindikator. Free indirect discourse er, når noget fortælles i tredje person, men inddrager en form for direkte tale, som ellers normalt er karakteristisk for en første persons fortæller. Man ved altså som læser ikke, om det er fortælleren, der ved at karakteren føler noget eller om det er karakteren selv, som har en følelse (ibid.). Denne mere frie brug af adgang til bevidstheder, kan være en af grundene til at Mørk i første omgang vælger at skrive sin fortælling som en roman. I romanen har vi en direkte adgang til Gustavs bevidsthed og Mørk kan koble Gustavs præcise følelser sammen med bestemte begivenheder, og dermed får Mørk endnu en mulighed for at opfylde ønsket om, at læser skal opleve tingene og Anne Marie Lenssinger, som han oplevede, da han var 18 år.  	Der er flere eksempler, hvor vi i bogen får direkte indblik i Gustavs følelser og bevidsthed. Mørk skriver for eksempel: "Det gjorde ham bedrøvet, at det var så nemt at smadre nogens mund uden at det kunne ses i hans øjne bagefter, og han var endda gennemskuelig syntes han selv" (Mørk, 2018, p.63). Vi har i bogen også et eksempel på free indirect discourse, når der skrives: "Han lukkede øjnene og trak vejret igen, og det føltes ikke ligeså besværet som for et par sekunder siden. Var det sådan her hans mor prøvede sig frem, og ønskede at det hele var sandt?" (ibid., p. 34-35). Her stiller Gustav et spørgsmål til sig selv, som Mørk nok ikke ville kunne have gengivet ordret mange år efter, hvis fortællingen skulle foregå i den ikke-fiktive genre.         	Udover at man i romanen har direkte adgang til Gustavs følelser, så får man også i mange afsnit direkte adgang til Agnes Loumanns (Den fiktive udgave af Anne Marie Lenssinger) bevidsthed, hvilket aldrig kunne have været muligt, hvis Mørk skulle berette sin fortælling i en ikke-fiktiv genre. Et eksempel, hvor der i boget er free indirect discourse, og vi er inde i Agnes' hoved er: "Hun stolprede ikke ud på badeværelset, næh, hun småløb derud og børstede tænder, mens hun glædede sig til sit faste morgenritual. Gad vide om Gustav havde gjort det, eller om modet havde svigtet? Nu måtte hun se" (Mørk, 2018, p. 66).       På trods af, at Mørk har skrevet en fiktiv bog, indeholder den sande elementer. For eksempel siger Mørk, at han i bogen har beskrevet Anne Marie Lenssinger, som han oplevede hende. Podcasten har muligvis også fiktive elementer. Måske er det ikke så vigtigt, hvilken historie der er sand, og hvilken, der er fiktion. Ifølge Richard Walsh (2007) er det bedre at spørge om hvorvidt en fortælling er effektiv i forhold til at kommunikere , det ønskede, fremfor hvorvidt den er sand eller ej. Han påstår, at vi ikke skal forstå det fiktive, som det modsatte af sandheden, men i stedet for som en anden type sandhed. For Mørk er romanen måske den sandhed, han havde ønsket for sig selv.             Når der skrives fiktive fortællinger, kan man altså ifølge Bamberg (2004) kan man udforske identitet på en anden måde, hvorimod ikke-fiktive tjener mere det formål at fiksere en identitet. Det er derfor interessant at gå mere i dybden med, om Mørks fortælling kan belyse noget om hans identitet, og hvorvidt man igennem podcast interviewet (den ikke-fiktive fortælling) får fikseret Mørks identitet, som den er den dag i dag. Mørks identitet, som den fremgår i podcastinterviewet      Ifølge Bruner får vi et selv igennem fortællinger. Identitet og fortælling er altså ifølge ham tæt forbundet. Derudover, argumenterer han for at identitet involverer en forpligtigelse overfor andre og lige så meget som en forpligtigelse overfor en selv (Bruner, 2004, p. 83). I forlængelse af det, argumenterer han for at selvfortællingen foregår indefra og ud, det vil sige at ting som følelser, erindringer og overbevisninger præger fortællingen. Men selvfortællingen foregår ligeså vel udefra og ind, hvor andres anseelser og den kultur vi lever i, påvirker os (ibid., p. 78).       Bamberg (2004) beskriver identitetsdannelse som en kontinuerlig proces, det vil sige noget man får over tid. Identitet drejer sig ifølge ham om at differentiere samt integrere ens selvfølelse med forskellige sociale og personlige dimensioner (Bamberg, 2011, p. 6).  	Bamberg (2004) argumenterer yderligere for at identitetsdannelse står overfor tre dilemmaer. Det første handler om at kunne navigere mellem en fastholdelse af selvet over tid og forandring. Det andet dilemma handler om unikhed overfor at være ligesom andre. Det sidste dilemma er omkring forholdet mellem den indflydelse man selv har på identitetsdannelse (self-to-world direction of fit) overfor den indflydelse omverdenen har på en (world-to-self direction of fit). Det vil sige, at man i forbindelse med sidste dilemma kan analysere, hvordan fortællere positionerer sig selv og derved komme frem til noget om deres identitet. I forbindelse med fortælling skal man ifølge Bamberg fokusere på her og nu fortællinger (small stories) og ikke store livsfortællinger (big stories), hvis man ønsker at få indsigt i identitet igennem fortællinger.       Man kan argumentere for at Mørks fortælling i interviewet har flere lag. Vi har for eksempel den del hvor Mørk fortæller historien om sine ungdomsår og behandlingerne ved Anne Marie Lenssinger. Derudover fortæller han også om tankerne bag romanen og de mere nutidige begivenheder, der har ført til, at han skrev romanen. De forskellige dele, siger noget forskelligt om Mørk's identitet.   	I den første del, historien om 18-årige Christian Mørk, er der flere indikatorer af et World-to-self direction of fit. Det virker altså til, at det var omverdenen der havde størst indflydelse på hvad der skete med den unge udgave af Mørk og hans identitetsdannelse. Det kan man blandt andet se i dette citat, hvor Mørk svarer på hvilket ærinde han har med romanen: "hvordan jeg som helt ung ville forhåbentligt have reageret hvis jeg havde fundet ud af det [Anne Marie Lenssingers kriminelle baggrund]. Den mulighed fik jeg bare aldrig"(Frøkjær-Jensen, 2018, 21:26). Han fik altså dengang ikke muligheden for at styre begivenhedernes gang.  	Da Mørk derimod fortæller om de nutidige begivenheder, positionerer han sig selv på en anden måde, som peger mere mod en Self-to-world direction of fit. Han udtaler blandt andet at han inden, han besluttede at skrive romanen, overvejede om det ville blive for hårdt: "Det her skal jeg ikke røre ved, det er for svært og hvordan pokker gøre jeg det" (ibid., 28:43). Men på trods af, at romanskrivningen virkede til at være det svære valg, tager han et aktivt valg om at skrive bogen. Ikke nok med at han nedskriver fortællingen, så fortæller han også, hvordan han bevidst har givet romanens hovedperson, Gustav, en indflydelse på sin omverden, som han ikke selv havde, da han var ung. En indflydelse han dog den dag i dag, ville ønske, han havde haft. Det kommer til udtryk i dette citat: "Jeg håber jeg ville have gennemgået den modningsproces, det er for Gustav at begynde at kende sandheden, og begynde at kunne sige, det har altså, jeg må gøre noget" (Frøkjær-Jensen, 2018, 22:20). Dette citat underbygger påstanden om, at Mørk, som den person han er i dag, ønsker at have indflydelse på verdenen frem for den anden vej rundt.  	Kobler man disse argumenter sammen med Bambergs dilemmaer, ser det ud til at Mørks selv har gennemgået en forandring over tid, fremfor en fastholdelse. 	Ifølge Bruner, er en selvfortælling og dermed også en identitet påvirket af andet end ens egne indre tanker og følelser omkring, hvem man er. Udvendige faktorer, som eksempelvis kultur og de forventninger vi har til hinanden som medlemmer af bestemte kulturer, kan spille en stor rolle i identitetsdannelse (Bruner, 2004, p. 78). I overensstemmelse med dette siger Bamberg, at identitet både handler om at integrere og differentiere sit selv i forhold til personlige dimensioner og i forhold til sociale. Det at kultur spiller en rolle for identitet, ser vi også i Mørks fortælling. Her er det tydeligt at han er påvirket, af at flere personer i hans familie var en del af en modstandskultur, som han senere har hørt mange historier om. Mørk siger selv, at han særligt på grund af sit ophav, synes at det er skammeligt, at han er blevet rørt ved af en kvinde som Anne Marie Lenssinger.  	Tidligere blev det gennemgået, hvordan Mørk i sin fortælling evaluerer på Anne Marie Lenssinger og han når frem til, at han ville ønske, det var et ordentligt menneske, der havde hjulpet ham fremfor hende (Frøkjær-Jensen, 2018, 16:07). Som følge af den udtalelse differentierer han sig selv fra det Anne Marie Lenssinger har stået for, og integrerer sit selv med den kultur, som er sine familiemedlemmers kultur, hvor en stor del har været modstandsfolk. Konklusion      Mørks interview med Frøkjær, den ikke-fiktive fortælling, indeholder flere af Labovs narrative elementer. Særligt har Mørks fortælling orientering og evaluering. Der bliver særligt brugt tid på at orientere og evaluere på personen Anne Marie Lenssingers. Dette er er ikke overraskende, da hun også er Mørks anledning til at fortælle. Hun er den del af hans historie, der afviger fra det sædvanlige. Det vil sige, hun er det brud på de forventede begivenheder, der får Mørk til at fortælle.       I podcast interwievet beretter Mørk både om, da han som ung blev behandlet af Anne Marie Lenssinger og om de begivenheder, der foregår i nutiden, hvor Mørk har fundet ud af sandheden om Anne Marie Lenssingers tid som nazispion og torturbøddel. Anden del handler altså om, hvordan Mørk fandt frem til sandheden, men også om hvorfor han har skrevet en roman om Gustav, Mørks fiktive dobbeltgænger og Agnes, som er Anne Marie Lenssingers fiktive karakter. De tog dele fremstiller to forskellige identiteter. Mørks unge jeg fremstilles i et world-to-self direction of fit, da han dengang ikke har taget agens, men i stedet bare ladet sig influere af omverden, uden at stille spørgsmål til de faresignaler, der har været vedrørende Anne Marie Lenssinger. Den identitet, der bliver belyst i den nutidige del, vidner om et derimod om et self-to-world direction of fit. I nutiden har Mørk nemlig taget et valg, om at konfrontere situationen ved at skrive en bog. Yderligere lader han, Gustav, som han kalder sin dobbeltgænger finde frem til sandheden om Anne Marie Lenssinger og Gustav tager også agens og konfronterer Anne Marie Lennsinger med sin viden.       Fiktionsgenren giver netop Mørk mulighed, for at eksperimentere med ideer om, hvordan han mon selv ville have reageret, hvis han havde haft chancen. Han kan derved også udforske sin identitet på en anden måde, end han gør det i podcastinterviewet. Interviewet får en anderledes betydning for Mørks identitet, da den kan fiksere den. Har får igennem denne ikke-fiktive fortælling gjort det klart, at han integrere sit selv med sit ophav og deres værdier under krigen og differentiere sig selv fra Anne Marie Lenssinger.       Kort fortalt har den fiktive fortælling givet Mørk mulighed for at lade læseren opleve, hvordan han selv oplevede Anne Marie Lenssinger. Samtidig med dette, har han kunne udforske ting omkring sin identitet igennem romanens hovedperson, Gustav. I den ikke-fiktive fortælling, derimod, kan han fremstille den identitet, han havde som ung fortælle om, hvordan den har forandret sig. Han fremskriver, den identitet, han har i dag, som en mere fikseret identitet, der har integreret kulturelle værdier, som han blandt andet har taget til sig gennem på grund af sit ophav og deres oplevelser under anden verdenskrig. 