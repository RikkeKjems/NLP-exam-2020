
1. Introduktion
Theory of Mind, også kaldt mentalisering eller mind reading, handler om, at vi mennesker har evnen til at forstå andres mentaltilstand, dvs. forståelse, holdning, handling, viden, lyst, intention, kommunikativ handling osv. Vi kan altså sætte os i hinandens sted, når vi observerer hinanden. De klassiske teorier, Theory Theory og Simulationsteorien, der lægger til grund for Theory of Mind, er ifølge Gallagher  ikke tilstrækkelige til at forklare den kognitive proces bag. Derfor fremsætter han Interaktionsteorien, hvor interaktionen og den pågældende interaktionssituation er primær for udviklingen af Theory of Mind. Frith & Frith  har en lidt anderledes opfattelse af Theory of Mind, hvor de beskriver processen som et resultat af sammenspillet mellem
nuværende input og allerede eksisterende viden, nemlig perception og erfaring, som er de implicitte kognitive processer.
     Da jeg har valgt opgave 1 i eksamensspørgsmålene til dette fag, vil jeg i denne opgave først forklare den grundlæggende ide bag Theory of Mind. Herefter vil jeg forklare Gallaghers  teori af Theory of Mind, som bygger på en kritik af de to klassiske teorier. Inden jeg til sidst vil sammenligne Gallaghers  teori med Frith & Friths (2006, 2008) opfattelse af Theory of Mind, vil jeg forklare Frith & Friths  opfattelse af begrebet. Sammenligningen af opfattelserne vil bygge på de primære ligheder og forskelle, jeg ser ved teorierne.

2. Theory of Mind
Inden jeg giver en forklaring og sammenligning af henholdsvis Gallaghers  og Frith & Friths  opfattelser om Theory of Mind, vil jeg i dette afsnit forklare grundlæggende om begrebet Theory of Mind. Jeg vil her give en definition, samt forklare hvordan man undersøger, hvem der har det.
     Theory of Mind beskriver ideen om, at vi mennesker har en kognitiv proces, hvor vi forstår hinandens holdning, handling, viden, lyst, intention, kommunikative handling osv., fordi vi kan sætte os i andres sted, så at sige. Vi kan altså forstå, at andre mennesker kan have en anden viden end os selv, og dermed kan vi forstå andres bagvedliggende tanker, der førte eller vil føre til det udkom, som personen gjorde eller vil gøre. Vi kan på den måde drage antagelser om andre og deres mentaltilstand (Frith & Frith 2008:504; Gallagher 2008:163-164).
     Et eksempel herpå ville være: Elsebeth har lånt kærestens bil på vej på arbejde, og da hun kommer hjem med den, skal hun skynde sig ud at gå en tur med hunden. Derfor får hun ikke lagt bilnøglerne i køkkenskuffen, som de ellers altid plejer, men de forbliver i hendes jakkelomme. Da hendes kæreste så samme aften skal bruge bilen, og derfor går ud mod køkkenet, fortæller hun ham, at bilnøglerne ligger i hendes jakkelomme. Elsebeth gør sig den antagelse, at kæresten har behov for at bruge bilnøglerne til bilen, og derfor skal han bruge informationen om bilnøglernes placering for at finde dem. Dette er også selvom, han ikke har givet udtryk for det.
     Theory of Mind udvikles igennem barndommen, og det antages, at man har tilegnet sig evnen omkring 4-5 års alderen (Baron-Cohen et al.:39; Frith & Frith 2008:504). Det er dog ikke alle mennesker, der evner Theory of Mind. Studier har vist, at autister, skizofrene og muligvis også personer med Aspergers syndrom ikke evner Theory of Mind (Baron-Cohen et al. 1985; Gallagher & Frith 2002:57; Ward 2015:399). Baron-Cohen et al.  undersøgte autisters evner inden for Theory of Mind ved brug af en False Belief Task. Denne måde er desuden den primære måde, man undersøger besiddelsen af Theory of Mind på (Frith & Frith 2008:504). Baron-Cohen et al.s  eksperiment gik ud på, at autistiske børn så følgende situation: Sally putter en marmorkugle i en kurv, mens Anne ser på. Anne går herefter ud af rummet, og Sally tager marmorkuglen fra kurven og putter den i en kasse. Når Anne kommer ind i rummet, spurgte de barnet, hvor Anne vil lede efter marmorkuglen, eller hvor Anne tror, marmorkuglen er. Autistiske børn svarede kassen, mens normalfungerende børn (over 4 år) ville svare kurven. At autister antager, at Anne ved, at Sally har flyttet kuglen fra kurven til kassen, er en fejl, da de her ikke er opmærksomme på, at Anne ikke var til stede ved flytningen, og dermed ikke har den samme viden som barnet selv. Dette viser, at autister ikke kan drage konklusioner om, hvilken viden Anne har og ikke har, og dermed ikke evner Theory of Mind.

3. Redegørelse af Gallaghers teori om Theory of Mind
Jeg vil i dette afsnit forklare de klassiske teorier, Theory Theory og Simulationsteorien, og deres indflydelse på Theory of Mind. Undervejs vil jeg præsentere Gallaghers  kritik af teorierne, ligesom jeg undervejs ligeledes vil forklare Gallaghers  Interaktionsteori, der kan opfattes som et resultat af den kritik, han giver de klassiske teorier.
     De to klassiske teorier, Theory Theory og Simulationsteorien, er begge teorier, der forklarer Theory of Mind, men de har hver sin tilgang til teorien. Gallagher (2008:164) forklarer følgende om dem:
     Med dette mener Gallagher, at Theory Theory forklarer den psykologiske teori bag Theory of Mind, hvor man formulerer en teori om et andet menneskes handling, intention, følelse osv. Den anden teori, Simulationsteorien, forklarer en mentaliseringsproces, hvor vi simulerer os selv i et andet menneskes sted. Hvis vi tager eksemplet fra Sektion 2, vil det svare til, at Elsebeth formulerer en teori om, at hendes kæreste ikke kender til den nuværende placering af bilnøglerne, nemlig hendes jakkelomme, hvilket svarer til processen beskrevet i Theory Theory. Ifølge Simulationsteorien sætter Elsebeth sig i kærestens sted, når hun forstår, at han går ud i køkkenet for at hente bilnøglerne i skuffen, og ikke for at tage noget mad, inden han skal ud at køre.
     Beviser for Simulationsteorien er ofte fundet i eksperimenter med spejlneuroner (mirror neurons). Når der sker aktivering i spejlneuronerne, simulerer vi en anden persons handling, følelse eller perception af et objekt, men de er også aktive ved vores egen produktion, dvs. de både er aktive ved produktion og perception (Gallagher 2008:169; Ward 2015:397-398). Et eksempel på spejlneuroner vil være, at Hannah så Alberte blive bange for en edderkop, der kom løbende hen ad gulvet i klasselokalet. Hannah vil her opleve aktivering i samme del af hjernen, som Alberte har, nemlig i den del, der styrer frygt. Dermed simulerer Hannah den følelse, som Alberte oplever.
     Gallagher (2008:169) nævner nogle problemer ved at kalde aktivering i spejlneuronerne for simulation. For det første sker der ifølge Simulationsteorien en kontrol af en model for at kunne forstå noget, vi direkte ikke forstår. Dvs. at vi laver en bevidst simulering af en andens mentale tilstand for at kunne forstå personen og den handling, følelse osv., som personen har. Dette mener Gallagher (2008:169) ikke er korrekt, for aktivering i spejlneuronerne er automatiske, spontane og aktiveret grundet andres handling, og de er dermed ikke kontrolleret af en selv. For det andet involverer simulation en forudsætning om, at vi kan sætte os i en anden persons mentaltilstand, altså at vi kan simulerer den. Dette kritiseres, da der ved denne forklaring antages, at man under simuleringen har en  og -opdelingen, altså at neuronerne kan skelne mellem ens egen produktion og ens perception af andre. Dette er dog ikke tilfældet, da de er aktive ved både produktion og perceptionen af andres handlinger, følelser og objekter.

3.1 Interaktionsteorien
Theory Theory og Simulationsteorien danner ifølge Gallagher (2008:164) tre antagelser, der er som følgende:
1. Vi har ikke en direkte adgang til andres kognition, og for at kunne forstå andres mentaltilstand kræver dette specielle kognitive processer. Teoretisering og simulering af andres mentaltilstand kan hjælpe med dette, og de fungerer dermed som de specielle kognitive processer.
2. Vi danner disse teorier og simuleringer på baggrund af observation af andre i vores hverdag. Disse observeringer bruges som belæg for de antagelser, som vi fremsætter.
3. Teoretisering og simulation er de mentaliseringsprocesser og det primære redskab, som vi bruger til at danne en forståelse af andre. Siden de er primære, er de altid aktive, når vi møder mennesker. Vi danner altså en teori eller en
simulation af andres mentaltilstand som det første i mødet med andre mennesker for at kunne forstå dem.
     I samarbejde med andre har Gallagher (2008:164-165) præsenteret Interaktionsteorien, som en løsning på de kritikpunkter, der kan findes ved de ovenstående tre antagelser. Det første kritikpunkt er, at man ved antagelsen om, at man gennem specielle kognitive processer kan få adgang til andres kognition, dermed også automatisk antager, at andres kognition og mentaltilstand er utilgængeligt for andre mennesker. Ifølge Interaktionsteorien er dette et spørgsmål om forståelse af andre menneskers kropsliggjort (embodied) ageren i situationer, og derudover kræver de fleste interaktioner i hverdagen ingen antagelse. Derudover forklarer Interaktionsteorien, at man igennem forståelse af andres ageren i hverdagsinteraktion i den pågældende situation kan få adgang til andres mentaltilstand. Dette standpunkt afspejles også i det andet kritikpunkt, som Interaktionsteorien bearbejder. Her tager man afstand fra antagelsen om, at man observerer andre. Ved brug af ordet  antages det nemlig, at man fungerer som en tredjeperson, og dermed ikke er i interaktion med hinanden, men mere er en passiv tilskuer. Da interaktion er primær i hverdagen ifølge Interaktionsteorien, har man et andenpersonsforhold og ikke et tredjepersonsforhold, som man har ved observation. Til sidst kritiseres de klassiske teorier for at antage, at Theory of Mind er universelt, og at man enten teoretiserer eller simulerer andre menneskers mentale tilstand. Gallagher (2008:165) forklarer, at Theory of Mind kun sker under de pågældende situationer, der bygger på kropsliggjort og situationsbestemte måder at forstå andre på.
     For at opsummere, kan vi her se, at det er essentielt for Interaktionsteorien, at man ikke arbejder med påstanden om, at andres mentaltilstand er gemt, men derimod lettilgængeligt under perception ved hverdagsinteraktion i den pågældende situation. Der dannes ingen teorier eller simuleringer for at danne en forståelse af andre mennesker, men derimod opstår forståelse gennem perception af den anden person. Derudover bygger teorien på interaktionsforholdet, hvor man er i et andenpersonsforhold, og ikke et tredjepersonsforhold, hvor man observerer andre.

3.2 Beviser for Interaktionsteorien
Gallagher (2008:165) fremsætter tre typer af grundlæggende beviser for sin Interaktionsteori. Den første er den primære interaktion, der sker i den tidlige barndom. Denne bygger på kropsliggjort, intersubjektiv perception. Den anden er den sekundære interaktion omkring etårs alderen, hvor spædbarnet begynder at forstå joint attention, som anses for værende betydningsfuld for
kontekstforståelse. Til sidst tilegner barnet sig narrative kompetencer og begynder at bruge sproget og forstå historier. Gallagher (2008:165-169) fokuserer dog kun på de første to typer.
     Under den primære interaktion tilegner spædbarnet sig kompetencer inden for perception. Dette ses ved, at spædbarnet kan lave ansigtsgenkendelse og imitation, genkende biologisk bevægelse, sammensætte auditiv information med visuel information og meget mere. Dette indikerer dermed, at spædbarnet i sit første år tilegner sig nogle kompetencer, der omhandler kropsliggjort perception af andres intentioner (Gallagher 2008:165-166). Udviklingen fortsætter under den sekundære interaktion, hvor barnet er over et år. Her udvikles kompetencen inden for genkendelse af kontekst, hvilket understøtter udviklingen af joint attention, dvs. en fælles forståelse af situationer og mulighederne i dem. Derudover begynder barnet at finde en sammenhæng mellem en agents intention og et objekt eller en anden agent, forstå bevægelse som et resultat af en følelse eller en målorienteret aktion. Dette indikerer, at barnet i sin sekundære interaktion får udviklet sine kompetencer inden for kropsliggjort perception af andres intentioner yderligere (Gallagher 2008:166). På baggrund af den primære og sekundære interaktion udvikler barnet altså Theory of Mind. Disse skal ikke ses som teorierne bag Theory of Mind, men mere som byggestenene, der danner forståelsen for begrebet, og dermed udvikles med Theory of Mind fuldt med tiden (Gallagher 2008:166).
     For at vende tilbage til spejlneuronerne, nævnt i Sektion 3, bruges disse også som et bevis for Interaktionsteorien. I stedet for at udelukke spejlneuroner helt fra diskussionen, foreslår Gallagher (2008:170) nemlig, at de i stedet kan opfattes som en del af den sociale perception. De vil så understøtte den neurale proces, hvor man forstår andres intention, frem for at danne en teori eller simulering. Hvis man fremsætter det på denne måde, hvor perceptionen er i fokus frem for teoretiseringen eller simuleringen, understøtter det Interaktionsteorien, da spejlneuroner kan spille en rolle i interaktion og intersubjektiv forståelse. Det sker, da spejlneuroner, som forklaret, spejler en anden persons handling, følelse eller perception i en selv. Dette indikerer dermed, at man i barndommen udvikler en forståelse og evnen til at interagere med andre grundet bl.a. spejlneuronerne, inden man tilegner sig Theory of Mind.
     Ifølge Interaktionsteorien udvikles Theory of Mind altså på baggrund af den primære og sekundære interaktion, hvorfor kompetencerne for kropsliggjort perception kan føre til en fuldt udviklet Theory of Mind senere i livet. Andres mentaltilstand overføres ikke fra en anden til en selv gennem teoretisering eller simulering, men de opstår  (Gallagher 2008:168).

4. Redegørelse for Frith & Friths teori om Theory of Mind
Inden jeg vil sammenligne Gallaghers Interaktionsteori  med Frith & Frith , vil jeg her forklare Frith & Friths  opfattelse af Theory of Mind. Jeg vil i afsnittet komme ind på betydningen af implicit og eksplicit kognitive processer ift. Theory of Mind, samt fremlægge resultater fra flere eksperimenter, som er bevis for Theory of Mind.
     Christopher Frith er ikke tilhænger af, at Theory Theory eller Simulationsteorien er forklaringer på Theory of Mind (Frith & Gallagher 2002:73-74,77). Han mener derimod, at det er en implicit mekanisme. Dette afspejles i Frith & Friths  opdeling af eksplicitte og implicitte kognitive mekanismer, som er relativt uafhængige af hinanden (Frith & Frith 2008:504). De implicitte processer er automatiske og spontane, og individet er ikke opmærksomme på dem, hvorimod de eksplicitte processer er fleksible rutiner, der kræver mental opmærksomhed. Frith & Frith (2008:504) forklarer processerne ved brug af følgende False Belief Task: Maxi kigger efter chokolade i skabet, da han ikke ved, at hans mor har flyttet den til køleskabet. Treårige børn har en todelt forståelse af denne opgave, da de ser på det sted, som Maxi tror chokoladen er, dvs. skabet, men de fortæller, at Maxi vil kigge i køleskabet. Det, at de kigger på skabet, viser den implicitte forståelse, mens deres forklaring viser den eksplicitte forståelse af Theory of Mind. Opdeling af implicit og eksplicit kognitiv proces findes resten af livet, og er ikke kun gældende for treårige børn.
     Frith & Frith (2006:531) mener, at der er mange typer af input, der kan fremkalde Theory of Mind. Ifølge dem er ansigtet og de forskellige typer af ansigtsudtryk en vigtig kilde til information om andres mentaltilstand. I den forbindelse nævner de, at følelser kan forstås ved ansigtsudtryk, stemmen og kropsgestik, mens lyst, mål og intentioner kan forstås ved blikretning og bevægelse.
     Ifølge Frith & Frith (2006:531) er der to problemer, som skal besvares, inden vi kan sige noget afgørende om, hvordan vi forstår andres mentaltilstand og besidder Theory of Mind. Det første problem er, at det skal kortlægges, hvordan man forstår udkommet af aktioner og følelser hos andre, mens det andet problem er, hvordan man kan forudsige det næste træk hos andre på baggrund af det, man ved om den anden. Problemerne kan besvares ved at se på resultater af eksperimenter.

4.1 Theory of Mind i hjernen
Resultaterne fra nedenstående eksperimenter er primært fundet gennem imaging studier, hvor deltagere har fået forskellige typer af opgaver. På den måde kan man kortlægge den neurale basis for Theory of Mind. Det viser sig, at det er primært pSTS/TPJ (posterior og superior temporale

sulcus og temporo-parietal junction), de temporale poles og den mediale præfrontale cortex (fremover mPFC), der er relevant for dette (Frith & Frith 2006:531). Se Figur 1 for illustration.

     pSTS/TPJ arbejder med observation af blikretning, hvilket betyder, at den kan give informationer om andres blikretning og opmærksomhed. Derudover arbejder regionerne med forskellige visuelle repræsentationer af verden, hvilket betyder, at man kan forstå andres synspunkt (Frith & Frith 2006:532).
     De temporale poles viser sig at være relevant for at koble flere input sammen med den allerede eksisterende viden, som man har om andre, verden og situationer, altså til at skabe en kontekst. Ifølge Frith & Frith (2006:532) er denne funktion vigtig for Theory of Mind, da man kan skabe en forståelse af andre ud fra input og allerede eksisterende viden om andre.
     Det sidste område, mPFC, synes at arbejde med flere forskellige ting i forskellige områder: den dorsale, dvs. øverste, del synes at arbejde med forudsigelse af ens og andres næste handling, men også overvejelse af ens og andres mentale tilstand, hvor den ventrale, dvs. nederste, del synes at spille en rolle for hvad andre, men også en selv, føler. Til sidst nævnes der også, at der mellem de
to områder synes at arbejdes med forståelse af, at andre ligner os selv, men også at andre vil kommunikere med os (Frith & Frith 2006:532-533). Dette indikerer, at mPFC spiller en vigtig og grundlæggende rolle i Theory of Mind, da området er med til at give en forståelse af forskellen mellem andres og ens egen mentaltilstand.
     Dog understreger Frith & Frith (2006:533), at vi stadig er på et tidligt stadie i forskningen omkring, hvordan og hvorvidt hjernen arbejder, når vi skal forstå andres mentaltilstand og generelt arbejde med Theory of Mind.

4.2 Relevante processer for Theory of Mind
Frith & Frith  beskriver flere processer, der er relevante for Theory of Mind. Nogle af processerne kan ses tidligt i barndommen, og de udvikles gennem livet. Generelt for alle processer er, at de beskrives som værende grundlæggende og stadier til et fuldt udviklet Theory of Mind.
     Spejlneuroner bliver også benævnt af Frith & Frith (2006:531) i relation til Theory of Mind. Dog er de ikke enig i Simulationsteorien, men de mener derimod ikke, at spejlneuroner kan anses som et første skridt til Theory of Mind. De forklarer følgende:
     Med dette forklarer Frith & Frith (2006:531) altså, at spejlneuronerne ikke er altafgørende for vores forståelse af andres mentaltilstand, og de kan dermed ikke kan bruges til at opfange, hvorvidt andres følelse og intention ændres eller er vedvarende, selvom dette ideelt vil være gældende.
     Som beskrevet i ovenfor i Sektion 4.1, spiller blikretning derimod en rolle ift. Theory of Mind. Frith & Frith (2008:505) forklarer yderligere, at ved at følge en andens blikretning for at udlede, hvad de vil gøre, skaber man en joint attention. Spædbørn evner også joint attention, når de lærer af deres mødre, hvilket kan indikerer et tidligt stadie til Theory of Mind.
     Ydermere fokuserer Frith & Frith  meget på Theory of Mind som et værktøj til at handle i en fælles aktion. Dette kræver, at man har en joint attention og kan danne en tilpasning af hinanden under handlinger (alignment of shared action). Disse er observeret hos spædbørn på 18 måneder (Frith & Frith 2008:505-506). Derudover kræves en tilpasning af common ground, der indeholder viden om, hvad andre ved ift. hvad man selv ved. Hos treårige er der observeret en
tilpasning af svar til spørgeren, hvor der ved spædbørn på 12 måneder er observeret, at de kan udvise, at andre ikke er blevet oplyst om informationer omkring et event (Frith & Frith 2008:506). Hvis man derimod spiller et spil mod hinanden, hvor man gerne vil opretholde sit ry, siger Frith & Frith (2008:506) dette:
     Med dette forklares der, at for at man kan opretholde sit ry og kunne forudsige modspillernes næste træk, så man kan danne et modtræk, bliver man nødt til at danne en repræsentation af deres repræsentation af ens egen mentaltilstand. Dvs. at hvis man i kortspillet 500 kan vinde i næste runde, men man hele spillet har givet udtryk for, at man har dårlige kort, lader man modstanderen forblive i den illusion ved at udtrykke det igen. Det gør man med den antagelse om, at modspilleren dermed har og vil danne en forståelse af én som ikke værende i stand til at vinde på nuværende tidspunkt. I det øjeblik repræsenterer man altså den andens repræsentation af ens fremtidige intentioner, og dermed ens egen mentaltilstand.

4.3 Opsummering
Frith & Friths  opdeling af implicit og eksplicit kognitive processer afspejles i deres opfattelse af, hvilke læringsprocesser, mennesket går igennem, for at lære om verden omkring den. Processerne kan opdeles i tre: erfaring, perception og instruktion. Erfaring og perception bygger på de implicitte kognitive processer, mens instruktion bygger på de eksplicitte (Østergaard 2016:9). Theory of Mind bygger på de implicitte kognitive processer, og deres læringsprocesser.
     Det er tydeligt ved beviserne for, at de temporale poles arbejder med Theory of Mind, at allerede eksisterende viden er et vigtigt element for forståelsen af andres mentaltilstand. Disse kan tilegnes gennem oplevelser med objekter, personer, situationer og handlinger, der skaber en grundlæggende forståelse for og erfaring om, hvad der kan ske fremover i en given situation. Man kan ligefrem sige, at de skaber frames, der bruges til at give en forståelse af situationer og deres mulige udkom. Ved at man sammenligner disse frames med den nuværende information, man har, kan man forudsige en persons næste muligheder.
     Resultaterne for pSTS/TPJ og mPFCs indflydelse på Theory of Mind, samt spejlneuronerne, joint attention, common ground og tilpasning, er alle elementer, der påvirker den perception, som mennesket kan bruge til at danne en Theory of Mind. Bl.a. var det i mPFC, at man arbejdede med ens egen og andres mentaltilstand eller man ved brug af common ground kunne tilpasse sig hinanden i f.eks. fælles opgave, hvilket begge er processer, der danner en Theory of Mind.
     Som sagt arbejder Frith & Frith (2006:531) med ideen om, at mange forskellige typer af input arbejder sammen om at skabe en Theory of Mind. Hertil foreslår Christopher Frith, at man måske kan opfatte Theory of Mind som brugen af en generativ neural model (Frith & Gallagher 2002:75- 76). Tanken er her, at man har en intern model, der omhandler, hvordan ting er ude i verden. Den eneste information, man får, kommer gennem ens sanser. Når man oplever noget og får en masse input, justeres den interne model til, hvad der (måske næsten) svarer til omverden, ved sammenligning med ens allerede eksisterende viden, og dermed skaber man en forståelse af omverden.

5. Sammenligning af Gallaghers og Frith & Friths teori om Theory of Mind
I dette afsnit vil jeg sammenligne Gallaghers  og Frith & Friths  opfattelser af Theory of Mind på baggrund af den fremførte forklaring gjort i de ovenstående sektioner. Sammenligningen vil bygge på de primære ligheder og forskelle, som jeg mener, at der findes mellem teorierne.
     Overordnet minder Gallaghers  og Frith & Friths  opfattelser af Theory of Mind lidt om hinanden. De tager begge afstand fra, at de to klassiske teorier, Theory Theory og Simulationsteorierne, ikke er nok til at forklare den kognitive proces, der sker under Theory of Mind.

5.1 Forskelle
Hvis man dog kigger nærmere på opfattelserne, ses en del forskelle mellem dem. Dette kan bl.a. skyldes de dybt forskellige tilgange til Theory of Mind. Gallagher  tager udgangspunkt i en kritik af de to klassiske teorier, hvorpå han og andre har formuleret Interaktionsteorien. Frith & Frith  derimod tager udgangspunkt i de resultater, som flere eksperimenter med lokalisering af Theory of Mind i hjernen har fundet frem til. Derudover arbejder de også med deres opdeling af implicit og eksplicit kognitive processer og deres læringsprocesser, som Gallagher  ikke arbejder med. Disse to vidt forskellige tilgange skaber den mest grundlæggende forskel mellem teoretikerne.
     Gallaghers  Interaktionsteori forklarer, at den primære og sekundære interaktion skaber byggestenene for udviklingen af Theory of Mind. Dette ses i udviklingen af de forskellige stadier I henholdsvis den primære og sekundære interaktion, der ligger til grund for Theory of Mind. Hermed fokuseres der primært på interaktionsforholdene samt måden, hvorpå forholdet skaber en perception af hinanden i den pågældende interaktionssituation.
     Modsat mener Frith & Frith , at allerede eksisterende viden samt perception er de grundlæggende byggesten for udviklingen af Theory of Mind. Den allerede eksisterende viden ses som et vigtigt element, da Frith & Frith (2006:532) opfatter aktiveringen i de temporale  poles sådan, at man sammenligner ens viden med de nuværende input, man får. Dette bliver ikke nævnt af Gallagher  som en primær proces ift. Theory of Mind. For Frith & Frith  er Theory of Mind mere et resultat af forholdet mellem den allerede eksisterende viden, forskellige kognitive processer, der fremmer perception af hinanden, og de input, man oplever.
     Forskellen på, hvorvidt Theory of Mind dannes i interaktionssituationen eller i samarbejdet mellem allerede eksisterende viden og den nuværende situation, kan vises konkret ved analysen af et resultat, som Frith & Frith (2008:504) fremlægger. De viser, at spædbørn mellem 12 og 15 måneder udviser tegn på overraskelse, når en person agerer rigtigt i en False Belief Task. Ifølge Frith & Frith (2008:504) er dette et tegn på, at spædbørnene har en eksplicit forståelse af, at opgaven skal løses med deres falske forståelse, mens den implicitte forståelse siger, at opgaven skal løses med den rigtige løsning. Gallagher  vil derimod mene, at informationen til løsningen af opgaven ligger i den pågældende situation, så derfor vil børnene reagerer. Han mener dermed, at informationen skal bearbejdes ud fra situationen, mens Frith & Frith  mener, at informationen stammer fra både allerede eksisterende viden og nuværende input.
     Udover disse forskelle fokuserer Frith & Frith  på nogle af de samme processer, som Gallagher : blikretning, joint attention og tilpasning. Dertil tilføjer Frith & Frith (2008: 506) common ground som et element i udviklingen, hvilket Gallagher  ikke arbejder med. Siden begrebet omhandler en fælles forståelse af hinanden i interaktion, er det overraskende, at han ikke nævner det, da hans primære fokus er interaktionsforholdet.

5.2 Opsummering
Hvad skyldes det, at Theory of Mind opfattes forskelligt? Generelt omhandler begrebet menneskers evne til at forstå andre og deres mentaltilstand, men hvordan vi får konstrueret denne forståelse, er der ikke enighed om.
     På den ene side mener Gallagher , at Theory of Mind udvikles gennem den primære og sekundære interaktion, der findes i barndommen. Interaktionsteorien forklarer, at man i den

pågældende interaktionssituation har alt den information, man skal bruge, for at danne Theory of Mind. Dette sker nemlig gennem det andenpersons-interaktionsforhold, der er.
     På den anden side mener Frith & Frith , at Theory of Mind dannes på baggrund af implicitte kognitive processer, dvs. allerede eksisterende viden samt perception af de pågældende input i situationen. Disse sammenlignes for at danne Theory of Mind. Teorien her understøttes af forskellige neurologiske eksperimenter.
     De primære forskelle mellem teoretikerne ses tydeligt ved tilgangen til Theory of Mind: Gallagher  tager udgangspunkt i Interaktionsteoriens kritik af de klassiske teorier, mens Frith & Frith  tager udgangspunkt i deres opdeling af implicit og eksplicit kognition, samt resultater fra flere eksperimenter. Dette gør, at Gallagher  arbejder med Theory of Mind som et resultat af interaktion og perception af hinanden i den pågældende situation, mens Frith & Frith  opfatter Theory of Mind som et resultat af en sammenligning mellem de implicitte processer: erfaring og perception.





