Mac versus PC1.0 IndledningMicrosoft og Apple har gennem det seneste årti været de førende IT-virksomheder på markedet, og med de to virksomheders stiftere, Bill Gates og Steve Jobs, i front, er der skabt et topartisystem på computermarkedet. Ligesom i politik skal der kæmpes for opmærksomheden, og vælgerne skal overbevises om, hvilke værdier der er vigtige. I topartisystemet er der klar adskillelse mellem de to fløje, og argumentationen bliver ofte ført ud fra modstanderens holdninger. Med valgkampen som metafor, vil jeg se på markedsføringen hos Microsoft og Apple og forskellig brug af diskurser.   Teknologien har fået en altafgørende betydning for menneskers hverdag, og måden hvorpå vi arbejder, kommunikerer og underholdes. Dermed får teknologibrands også en større betydning for personlighed og identitetsskabelse i samme grad som for eksempel tøjbrands og bilmærker. Især på computermarkedet har kampen mellem Microsoft og Apple skabt en polarisering blandt PC og Mac brugere, hvor dit valg af brand har stor betydning for, hvilken person du gerne vil være. Hvis du er PC-bruger er det sandsynligt, at du går i mere afslappet tøj, spiser tunsandwich og ser hollywoodfilm, hvorimod hvis du er Mac-bruger går du i designer- eller vintagetøj, spiser hummus og ser indiefilm (Griggs, 2011).    Polariseringen af de to brands og personligheden hos deres brugere, synes jeg er interessant for Microsoft og Apples diskurs i markedsføringen. Dette motiverer mig til at undersøge følgende kampagner: Get a Mac fra Apple i 2006 og I'm a PC fra Microsoft i 2008.    Apple forsøger med kampagnen Get a Mac at fremhæve deres produkt, Mac, gennem personlighedsstrategier, hvor Mac er en moderne, ung og kreativ mand og PC er den direkte modsætning, der altid kommer i problemer. Fortællingen om konkurrentens personlighed bliver vigtigere end fortællingen om Apples egen, og latterliggørelsen af PC driver budskabet. Fordelen ved karikaturer er, at de er nemme for forbrugeren at forstå. Denne stereotyp er langt fra flatterende for Microsoft, og derfor svarede de igen i reklamen I'm a PC, hvor PC bliver en identitet, der stolt udtrykkes af PC-brugerne, der er mangfoldig i enhver henseende.   Sammenligner man reklamerne fra Apple og Microsoft, er der klare strategiske forskelle i diskursen og måden, hvorpå de forsøger at styrke brandpersonligheden. I forlængelse af overstående vil jeg undersøge følgende problemstilling: Hvordan forsøger Apple at differentiere deres brand gennem de forskellige personligheder hos PC og Mac i reklamen Get a Mac (2006), og hvordan er denne strategi forskellig fra måden, hvorpå Microsoft indskriver personlighed i deres brand i reklamen I'm a PC (2008)? Hvorvidt bliver forskelligheden mellem de to brands fremhævet i Microsoft og Apples fremtidige kampagner?   Opgaven vil have fokus på diskurs og branding i arbejdet med analysematerialet fra henholdsvis Apple og Microsoft, hvor jeg på baggrund af dette vil foretage en komparativ analyse. Derudover vil jeg diskutere, hvorvidt differentiering stadig spiller en rolle efter årene, hvor de to kampagner kørte. Analysematerialet er kortlagt i bilagene, der er betegnes som henholdsvis Mac og PC, og der refereres således: (PC14).2.0 Metodisk og teoretisk forståelsesrammeMakrorammen for analysematerialet vil være kritisk diskursanalyse, hvor jeg også vil gøre brug af den multimodale tilgang. Dette vil jeg inddrage i teori om branding. 2.1 Kritisk diskursanalyseKritisk diskursanalyse vil være makroramme for analysen, hvor jeg vil benytte multimodal kritisk diskursanalyse gengivet af Machin og Mayr i bogen How to do critical discourse analysis: A multimodal introduction til at se på visuelle virkemidler (Maching & Mayr, 2012). Her vil jeg tage udgangspunkt i de fire begreber: Iconography, Attributes, Setting og Salience fra afsnittet Visual semiotic choices (Machin & Mayr, 2012, s. 49).   Under begreberne Iconography og Attributes gengiver Maching og Mayr (2012) Barthes og fokuserer på henholdsvis denotation og konnotation. Her er denotation de personer eller objekter, der ses i reklamen, og konnotation er de ideer eller værdier, som denotationerne repræsenterer. Denotationerne i analysematerialet er meget afgørende for stereotypdannelse, hvilket er vigtigt for brandpersonligheden.    Setting dækker over, hvordan omgivelserne bruges til konnotation, og Salience er brug af komposition til at få noget til at skille sig ud. Her vil jeg især benytte setting, da dette er et punkt, hvorpå de to reklamer adskiller sig meget. Her vil jeg supplere med terminologi fra Haastrups Filmanalyse (Haastrup, 2015) med fokus på mise-en-scene herunder setting og kostumer og makeup (Haastrup, 2015, s. 262), da kostumer og setting i høj grad bruges som denotationer til skabelsen af brandpersonlighed.   Udover det multimodale, vil jeg se på den tekstuelle analyse i kritisk diskursanalyse gengivet af Machin og Mayr (2012). Næranalytisk vil jeg se på ordvalg og sætningskonstruktioner, herunder særligt fokus på oppositioner. Apple benytter oppositioner til at illustrere forskellen på deres produkt og brandpersonlighed i forhold til Microsofts. Microsoft derimod benytter oppositioner til at tydeliggøre diversiteten hos deres brugere. Disse to forskellige valg er meget afgørende for diskursen. I makroanalysen ser jeg nærmere på symbolik og retoriske valg, hvor Jakobsons metasproglige funktion gengivet af Fiske i Other models (1990) inddrages, for at se på de metaforiske virkemidler, der især i Apples reklame er meget afgørende for koblingen mellem karaktererne PC og Mac og produkterne PC og Mac.    Ydermere vil jeg benytte Jakobsons emotive funktion og se på, hvordan der gøres brug af den sjove og uformelle tone på forskellig måde gennem Jakob Isak Nielsens humorteori (2008). I kraft af brugen af humor og oppositioner vil jeg benytte den konative funktion til se på den brandværdi, der konnoteres.2.2 BrandingBranding vil undersøges ud fra Hansens teori om brandpersonlighed og corporate branding fra bogen Branding: teori, modeller og analyse (Hansen, 2016, s. 245; 99). I undersøgelsen af personificering af brands, vil jeg inddrage Hansens gengivelse af Mark og Pearsons 12 arketyper (Hansen, 2016, s. 250) med fokus på skaberen, rebellen og den almindelige, der sættes i relation til den konnotation, henholdsvis Apple og Microsoft ønsker at fremme. Her argumenterer jeg for, at Apple, der ved inddragelse af kreative programmer bryder med den traditionelle computers funktioner, er en kombination af skaberen og rebellen. Microsoft derimod har fokus på fællesskabet og ligheden blandt de mange forskellige brugere, og de er dermed den almindelige.   Jeg vil benytte Aakers begreb brandidentitet (Hansen, 2016, s.56), og se nærmere på hans fire kategorier, og hvad deres styrker er. Microsoft benytter sig af organisation, hvor jeg vil fokusere på de værdier, der gennem deres brugere bliver gældende for brandet. Apple derimod gør brug af produkt og person, hvor disse to smelter sammen, og produkternes funktionelle egenskaber beskrives ved brug af metaforer og symbolik i deres personlighed. Karaktererne Mac og PC er bogstaveligt talt Apple og Microsofts brand som person, jeg vil komme ind på, hvordan disse personligheder er nemme at kommunikere og har en stærk påvirkning på modtageren.   Da identitet spiller en stor rolle i forhold til konnotation og brandværdi, vil jeg også komme ind på corporate branding, hvor Hansen gengiver Hatch og Schultz's teori og om tilhørsforhold og differentiering (Hansen, 2016, s. 111), hvilket er yderst central i forhold til analysematerialet og diskursen hos Apple og Microsoft. Her er det afgørende for et brand, at det differentierer sig fra konkurrerende brands, så det kan skabe et værdifællesskab omkring dem selv og dermed styrke tilhørsforholdet blandt forbrugerne. Her vil jeg inddrage Atkins teori gengivet af Hansen (Hansen, 2016, s.112) og komme ind på, hvordan forskellighed får mennesker til at opsøge andre, de deler værdier med. Dette er yderst relevant for formålet med karaktererne Mac og PC, hvor PC latterliggøres og ikke er særlig attraktiv. Hos Microsoft er der ikke samme brug af differentiering, hvilket bliver mit udgangspunkt for diskussionen, hvor Hatch og Schultz teori bliver central. 3.0 AnalyseAnalysen består af to dele, hvor jeg først ser på Apples reklame Meant for Work fra 2006, der var en del af kampagnen Get a Mac, hvor yderligt mere end 60 forskellige reklamer indgår. Derefter ser jeg på Windows's I'm a PC fra 2008, der var en del af kampagnen af samme navn, hvor yderlige lignende reklamer indgik. Herefter vil disse indgå i en komparativ analyse. Get a Mac3.1 Apple er for den unge og kreativeI reklamen skabes der et tydeligt fokus på de to karakterer, Mac og PC, gennem setting (Maching & Mayr, 2012), der er et tomt, hvidt studie (Mac1). Rummet eksisterer kun, når karaktererne filmes i total, og kompositionen fremhæver dem, da de står i centrum, og der skiftes mellem total og halvnær beskæring i dialogen (Haastrup, 2015).    Det underspillede set-up giver plads til denotationerne(Maching & Mayr, 2012), hvor især kostumerne får en symbolsk betydning. PC har briller, skjorte, blazer og slips og ligner en kontormedarbejder, der fremstår lidt nørdet og kedelig (Mac1). Derimod fremstår Mac afslappet og uformel i jeans, trøje og halvlangt hår (Mac1). Denne visuelle fremstilling af Mac og PC fremhæver de to produkter som oppositioner (Maching & Mayr, 2012, s. 39). Det humoristiske ved de to karakterers forskellige udseende er, hvad Nielsen kalder physical incongruity, hvorfor skuespillerne, John Hodgman and Justin Long, gør Mac og PC til et komisk umage par ligesom Gøg og Gokke (Nielsen, 2008). Udover at være symbol på personlighed kan kostumerne også ses som repræsentation af computernes faktiske udseende. Den manglende æstetik ved en PC, der traditionelt ses som firkantet og grå (Reisinger, 2009), ses hos karakteren PCs, der bærer en jakke med firkantet snit og tøj i brune og beige farver (Mac1).   De forskellige personligheder bliver symbol på den software, de to virksomheder hver især har styrker indenfor. PC helst vil håndtere arbejdsrelaterede opgaver som regnskab og indbakker (Mac6; Mac8) og er tilsyneladende meget utilfreds med kreativitet, film og musik (Mac 10; Mac4). Her bliver PCs svagheder definerende for Macs styrker. Ifølge PC er det Mac, der er skabt til denne opgave, da han har softwarepakken iLife (Mac5), der indeholder programmerne iPhoto, iMovie og Garageband, der anvendes til billedredigering, filmproduktion og musikfremstilling. Lignende programmer gør bogstaveligt talt, at PC bryder sammen, da han med rodet hår opgivende siger: I'm crying myself to sleep mode (Mac4). Her er laves en joke ved brug af Jakobsons metasproglige funktion (Fiske, 1990), hvor computerfunktionen sleep mode skal forstås i sammenhæng med udtrykket at græde sig selv i søvn.   PCs frustrationer kommer til udtryk gennem et bredt følelsesmæssige spektrum, der fremstår underholdende. Han optræder som en gammeldags, vrissen mand, der ikke har sympati for de unge, da han nedsættende kalder dem emo (Mac11). Dog afsløres det, da han vender sig rundt, at symbolet for anarkisme er klistret på PCs ryg, hvilket bliver en latterliggørelse af ham. Ifølge Nielsens superiority teori, morer folk sig på bekostning af PCs ulykke, fordi de føler sig overlegne og derfor skamfrit kan grine af ham (2008). Empatien kommer derimod til at være hos Mac, da jeg vil argumentere for, at Mac har samme overlegne rolle som seeren. Da PC beklager sig over, at børn ikke har regnskaber, indbakker eller ansatte (Mac8) men derimod vild fantasi (Mac10), afbrydes han af et klip, hvor Mac har sænkede bryn (Mac9), hvilket spejler seerens undrende reaktion på PCs frustrationer - for hvad havde PC forventet? Brugen af humor kan ses i relation til Jakobsons emotive funktion, hvor tonen er sjov og konkurrenten, Microsoft, latterliggøres. Dog er karaktererne Mac og PC i venskabelig dialog, og i reklamen er det nærmere PC, der latterliggør sig selv, end det er Mac, hvorfor han fremstår meget sympatisk. Dermed skal modtageren gennem den konative funktion overbevises om, at en PC ikke er ligeså god som en Mac computer.3.2 Produktpersonlighed og differentieringAaker, gengivet af Hansen (2016, s. 56), har fire kategorier indenfor brandidentitet, hvor kategorierne produkt og person smelter sammen og bliver til karaktererne Mac og PC, hvilket gør brandet mere levende og vedkommende (Hansen, 2016, s. 60). De produktrelaterede funktioner som musikafspilning og filmproduktion (Mac4), bliver kommunikeret gennem PCs frustrationer og de komiske problemer, han ender i. Disse personlighedstræk simplificerer forbrugerens valg eller snarere fravalg af produkt, da PC ikke fremstår attraktiv. Den emotionelle hukommelse er bedre lagret og mere genkendelig, hvilket gør at brandet lettere huskes ifølge Sharp (Sharp, 2013, s. 47). Desuden er gentagelser vigtige for at styrke hukommelse og relevante associationer (Sharp, 2013, s. 370), hvilket Apple gør med kampagnen Get a Mac, hvor over 60 lignende reklamer kører over en årrække og skildrer (Nudd, 2011).   Hansen gengiver Mark og Pearsons brandfortolkning af 12 arketyper (Hansen, 2016, s. 250), hvor jeg vil argumentere for, at Apple er en kombination af skaberen og rebellen. Skaberen er innovativ, tænker i design og æstetik og bryder gerne rammen for, hvordan ting gøres. Det ungdommelige udseende på karakteren Mac passer på denne arketype, og han bryder rammen for, hvad en computer kan gøre ved at give forbrugeren frihed til at skabe egne film eller musik. I forlængelse af dette sker et opgør med regnskab og indbakker, som er computerens traditionelle formål og PCs styrke (Mac6), og dermed ses arketypen rebellen også.   Hatch og Schulz's teori gengivet af Hansen betegner kombinationen af tilhørsforhold og differentiering som kriterie for et succesfuldt corporate brand (Hansen, 2016, s. 111). Apple formår at skabe differentiering til Microsoft gennem kontraster i udseende og personlighed hos karaktererne Mac og PC, der bliver symboler på de funktionelle forskelle hos de to computere, hvor PC bryder sammen af at køre kreative programmer. Ifølge Atkins teori, gengivet af Hansen (2016, s. 112), bliver PCs manglende kreative egenskaber det, der gør, at forbrugere vil fravælge dette brand og i stedet samles med ligesindede gennem Apple i et værdifællesskab omkring kreativitet. Førnævnte superiority theory forklarer også, hvordan modtageren ikke identificerer sig med PC, og dermed vil fravælge dette brand.    Differentieringen og tilhørsforhold præciserer Apples brandidentitet, og brandet bliver dermed attraktivt i forbrugerens iscenesættelse af det ideelle jeg (Hansen, 2016, s.60). Dette har en stor betydning i dream society, hvor det primært er det emotionelle, der driver forbrugeren (Hansen, 2016, s.137). Apples logo, æblet, bliver symbolet på disse værdier, der ses på alle deres produkter (Mac12).I'm a PC 3.3 Microsoft er for alleI Microsofts reklame er setting on location, hvilket gør personerne realistiske og virkelighedsnære. De er filmet primært i nærbillede, og personerne er meget forskellige, hvilket fremhæves af denotationerne, setting og kostumer, hvor der er alt fra en astronaut (PC22) til en fiskemand (PC29). Brug af oppositioner forstærker diversiteten, hvor der både er en person, der håndhæver loven (PC11) og en, der udfordrer loven (PC12; PC13), og der er også polariserede politiske overbevisninger i form af en demokrat (PC14) og en republikaner (PC15). Disse forskelligheder skal konnotere fællesskab, at alle kan samles om at være Microsoft-bruger. Denne fælles identitet, både mellem computeren og brugeren men også brugerne imellem, bliver understreget af det gentagende udsagn: I'm a PC.   Microsofts formål med reklamen er at nedbryde den stereotype opfattelse af en PC-bruger (PC1) jævnfør Jakobsons konative funktion. Her er Microsoft-medarbejderen Sean klædt ud som den genkendelige karakter, PC, fra Apples Get a Mac kampagne, hvilket understreges ved den genkendelige åbningslinje, hvor PC introducerer sig selv (PC1). Det vises, at det er en Microsoft-medarbejder, da der er en arbejdsmail sammen med personen, og flere af medarbejderne indrømmer, at de har briller og ikke er hip (PC4; PC2), hvilket er meget selvironisk og i trit med Apples stereotyp. Herefter præsenterer en masse andre PC-brugere sig selv gennem korte, simple hovedsætninger, der er identificerede for deres personlighed: I study genes (PC7) og I sell fish (PC29). PC-brugeren ikke kun regnskabsinteresseret som Apples karakter PC, men også designer (PC8), arkitekt (PC9) og musiker (PC26).   Mennesket sættes i centrum i citatet med Deepak Chopra, der er en ledende figur indenfor new age, og understreger, at han er A human being (PC28). Klippet gør op med diskussionen, om hvorvidt man er en PC eller en Mac, fordi det egentlig handler om at være menneske. Disse menneskelige værdier kan også metaforisk læses af deres slogan Windows. LIFE WITHOUT WALLS, der vises til sidst i reklamen sammen med deres logo (PC30). Her bliver walls en metafor for indelukkethed, som deres software, Windows, fysisk nedbryder.    Ordvalg er centralt, når der er overgange mellem de forskellige personer. Der bliver eksempelvis brugt homonymerne jeans (PC6) og genes (PC7), og den jurastuderende (PC10), dommeren (PC11) og grafittimaleren (PC12) bliver alle sammenbundet af ordet law. Disse små overgange giver et flow i reklamen, der nogle gange bliver brudt på humoristisk vis af, hvad Nielsen vil definere som characterological incongruity (Nielsen, 2008). Grundet tidligere erfaringer med personernes præsentationer, så forventer man ikke, at dette flow bliver afbrudt. Det er tilfældet, hvor demokraten og republikaneren bliver efterfulgt af I have a beard (PC16). Denne misforstået og tydeligvis ikke politisk-interesserede er der dog også plads til i PC-fællesskabet.3.4 Organisationen som brand og fællesskabDet vigtigste i Microsofts reklame er den fællesidentitet blandt brugerne, hvilket kan overføres til Aakers arketype den almindelige (Hansen, 2016, s. 250-251), der repræsenterer lighed og fællesskab, hvilket markeres, da alle siger I'm a PC. Den almindelige prøver ikke at være en anden og kan godt grine af sig selv (Hansen, 2016, s. 279-280), hvilket Microsoft-medarbejderne gør, da de står ved, at de passer til Apples stereotyp (PC2; PC3, PC4). Dog er medarbejderne langt fra repræsentative Microsoft-brugere, hvorfor en bred og mangfoldig brugerskare præsenteres. Microsoft forsøger ikke at markedsføre deres produkt som smartere eller bedre, hvilket er appellerende for den almindelige bruger, der hader reklamer, der overdriver fordele og roser sig selv (Hansen, 2016, s. 280).   Microsofts værdier er i høj grad knyttet til organisationen, der udtrykker fællesskab og diversitet. Organisationen gøres personlig da flere Microsoft-medarbejdere optræder som forbrugere på lige fod med alle de andre (PC2; PC4). Desuden er en af grundlæggerne, Bill Gates, selv med (PC3), hvilket får virksomhedsstrukturen til at fremstå flad, og lederen mere sympatisk, da han ses i en hverdagssituation, hvor han bærer dagligvarer ud til sin bil.    Udover Microsoft-medarbejdere og almindelige mennesker, benytter Microsoft sig også af celebritybranding gennem de amerikanske kendisser, musiker Pharrell Williams (PC26) og skuespillerinde Eva Longoria (PC18b). Brugen af celebritybranding kan have en stop op-effekt og knytter attractiveness til brandet (Hansen, 2016, s. 209). Ud fra Hansens teori (Hansen, 2016, s. 211) tilføjer de to celebrities familarity og liking, da de begge to eksponeres meget gennem deres arbejde med henholdsvis musik og TV, hvor de begge har haft stor succes, hvorfor forbrugeren gerne vil være ligesom sit idol.   Diversiteten blandt forbrugerne er med til at knytte nogle politiske værdier til Microsofts fællesskab. Her ses lighed blandt forskellige etniciteter (PC11; PC8) og accenter (PC21; PC21). Desuden ser jeg et miljøpolitisk budskab, da der både er en miljøforkæmper (PC20) og en biogasproducent (PC19), og et budskab om uddannelse i udviklingslande, da der vises flere personer i skole i Sydafrika (PC5; PC21; PC25). 3.5 Hvad er forskellen på en Mac og en PC?Apple og Microsoft giver hver især to meget forskellige billeder af deres produkter, og særligt Apple gør ud af at vise, hvad deres produkt IKKE er. Derfor vil denne del af analysen være et komparativt sammendrag af de analytiske pointer fra de to reklamer.    Apples illustrerer deres produkt gennem de karikerede personer, Mac og PC, hvor kostumer og personligheder repræsenterer produkternes funktioner. PC er traditionel og lidt gammeldags, hvilket latterliggøres ved at være underlegen Mac, der er moderne og kreativ. Brandidentiteten fortælles gennem personlighedstræk, hvor oppositionerne hos Mac og PC er afgørende. Microsoft derimod fokuserer på den egentlige forbruger, hvor realismen styrkes gennem varierende settings. Her bliver PC en identitet, der er præget af diversitet og langt fra den stereotyp, Apple har fremstillet til deres kampagne.    Forskellen i de to reklamers diskurs ses især gennem Jakobsons emotive og konative kunktion (Fiske, 1990). I Apples reklame bliver PCs svagheder de definerende styrker for Mac, hvorfor jeg vil argumentere for, at den konative funktion primært bliver, at modtageren skal distancere sig fra Microsoft. Dette er, ifølge Hatch & Schultz teori (Hansen, 2016), i kombination med tilhørsforhold en succesfuld strategi for corporate branding. Differentieringen sker gennem den emotive funktion, hvor PC gennem brug af humor karikeres som en vrissen, gammeldags og uheldig mand, og grundet superiority effect (Nielsen, 2008) føler man manglende empati og er derfor skamfrit underholdt på bekostning af PC.    Hos Microsoft er den konative funktion et ønske om, at modtageren skal se mere diversitet hos PC-brugere, og formålet bliver primært at ryste Apples stereotyp af sig. Her er den emotive funktion i større grad alvorlig, de deres værdier omhandler lighed og fællesskab bliver politiske i præsentationen af forskellige etniciteter og nationaliteter, miljøpolitik og uddannelse i udviklingslande. Disse værdier styrker brandidentiteten omkring organisationen, og det kan argumenteres, at disse kan skabe et tilhørsforhold, dog skal det kombineres med differentiering for at være et succesfuldt brand jævnfør Hatch & Schultz (Hansen, 2016).    Microsoft er upræcise omkring, hvad der gør deres produkt anderledes i forhold til Apples. Her kan den almindelige arketype indskrives (Hansen, 2016), da der ikke er et ønske om at overdrive fordele eller rose sig selv. Her skaber Apple to karakterer for netop at understrege dette, og Apples arketype ses som en kombination af skaberen og rebellen, da de ønsker at fremme kreativiteten og dermed gøre oprør mod, hvad en traditionel computer skal kunne. Disse forskellige arketyper kan overføres til to af medstifterne for henholdsvis Apple og Microsoft, Steve Jobs og Bill Gates. Disse to meget forskellige frontfigurer er i høj grad identiteten bag de to brands. Ligesom Mac og PC, er har de igennem deres karriere også været i venskabelige dialog, men den har været tydeligt præget af konkurrence.4.0 Diskussion: Øget differentiering blandt brands og forbrugereMicrosoft har aldrig været kendt for reklamer, men omkring udgivelsen af deres I'm a PC reklame i år 2008, var der en betydelig stigning i deres markedsføringsbudget, der overgik Apples (Leonard, 2009). Dermed er der økonomisk grundlag for reklame-krigen. Apple kommenterede på dette som del af deres Get a Mac kampagne, hvor karakteren PC nu måtte sælge kager for at samle penge ind til at fikse det udskældte styresystem Vista, fordi alle pengene bliver brugt i marketingafdelingen (Quinn, 2008). Herefter vil jeg argumentere for, at Microsoft i høj grad har ladet sig inspirere af Apples diskurs, da konkurrenten har fået en betydelig rolle, og i samme grad som karakteren PC bliver latterliggjort på dens svagheder.   I 2014 lancerede Microsoft en reklame, der viste en dansekonkurrence, hvor Microsoft stod direkte overfor Apple, da deres produkt Macbook Air forgæves forsøger at matche Lenovo Yoga 3 Pro, der med elegance og fleksibilitet danser (Whitney, 2014). Macbook Air kan ingen af disse dansetrin og er til grin i konkurrencen, hvor Lenovo både kan stå på højkant og transformere sig til en tablet, hvormed produktet funktionelt er underlegen. Dansetrinnene som metafor for produktets egenskaber er meget lig strategien i Get a Mac, hvor dette kommunikeres gennem personlighed, og ligesom i Get a Mac er der klart et produkt, der fremstår overlegent.   Efterfølgende har både Apple og Microsoft udgivet mobiltelefoner, henholdsvis iPhone og Windows Phone, hvilket har skærpet konkurrencen. Dette foregår eksempelvis mellem Cortana og Siri, der er de to virksomheders respektive bud på en virtuel personlig assistent. De to assistenter ligger side om side og modtager samme besked, hvor Apples Siri virker en smule klodset og kunstigt gentager præcis samme besked, er Microsofts Cortana i stand til at komme med et langt mere elegant og menneskeligt svar (Diaz, 2014). Siri gør sig selv til grin og må indrømme, at hun er Cortana underlegen, da der er mange ting, Siri ikke kan.    Microsofts reklameføring er altså præget af tiltagende differentiering, hvilket er en succesfuld strategi for brandidentitet jævnfør Hatch og Schultz's teori om differentiering og tilhørsforhold. I analysen fremhævede jeg, hvordan Apple differentierer sig på kreativitet og design. I senere reklamer for Microsoft, vil jeg argumentere for, at Microsoft formår at give forbrugeren funktionelle grunde til at fravælge Apple som produkt, og dermed samles omkring værdierne hos Microsoft. Med virksomhedernes øgede differentieringen af de to brands i reklameføring, skaber de en polarisering på værdier hvilket, jeg mener, gør det muligt at tegne et billede af den typiske Mac og PC-bruger. En undersøgelse blandt knap 400.000 Mac og PC-brugere viser, at computerbrand korrelerer med mange andre valg i livet vedrørende politik, mode, mad og drikke, teknologi og medier (Griggs, 2011). 58% af Mac-brugerne er liberale, hvor de tal kun er 36% blandt PC-brugere, og flere Mac-brugere er 18-34, hvor flere PC-brugere er 35-49. Mac-brugere er mere tilbøjelige til at være vegetarer og sige, at de ofte holder fester. PC-brugere derimod drikker Pepsi, og ville vælge Harley over Vespa (Wong, 2011).    Denne undersøgelse kan ses som et tegn på, at forbrugeren netop samles i et værdifællesskab med mennesker, der deler samme holdning. Eller også bliver brandet valg til, da det associeres med værdier, der er attraktive i selviscenesættelsen. Uanset hvad, er der stærk polarisering mellem PC- og Mac-brugere, der er styrket gennem differentieringen i virksomhedernes reklamer.5.0 KonklusionPå baggrund af analysen kan jeg konkludere, at Apple i Get a Mac gennem kostumer og personlighed hos karaktererne PC og Mac symboliserer egenskaberne hos produkterne. Mac står for ungdommelighed og design, hvor karakteren PC er gammeldags og latterliggøres for hans svagheder. Da forbrugeren gennem denne brug af humor føler sig overlegen og skamfrit kan grine af PCs ulykke, bliver Mac mere attraktivt, og valget af produkt bliver derfor nemmere. Apple lykkedes med at differentiere sig og skabe et tilhørsforhold gennem deres reklame, og de får dermed en stærk brandpersonlighed.   Microsoft derimod har fokus på diversitet blandt brugerne i forsøget på at ryste Apples stereotype opfattelse af sig i reklamen I'm a PC. Brandidentiteten knyttes til organisationen, hvor der fokuseres på værdier som lighed og fællesskab, og dette fortælles gennem brug af helt almindelige mennesker. Dette skaber dog ikke en lige så stærk brandpersonlighed, og det ser jeg som grunden til, at Microsofts reklamestrategi har ændret sig og nu i langt højere grad handler om at differentiere sig fra konkurrenten og italesætte egne styrker. Denne polarisering har styrket identiteten hos de to brands, og forbrugerens valg af computer bliver dermed definerende for, hvilke værdier der skal indgå i iscenesættelse af personlighed og livsstil.