Ethos i krisekommunikation -en retorisk kritik af Mette Frederiksens kommunikation under Corona-krisens begyndelse 1. Indledning  Ethos og troværdighed er essentielt for, at vi lytter som samfund. Men hvordan opnår man dette som statsleder, når man pludselig står som afsender af Danmarks nedlukning? Hvordan håndterer man kommunikationen under og omkring en pandemi, uden at skabe frygt blandt befolkningen, når man samtidig er afhængig af alles fælles indsats for at komme igennem pandemien bedst muligt? Og hvordan fastholder man sin identitet på tværs af pressemøder og Instagram? Dette er netop nogle af udfordringerne, som statsminister Mette Frederiksen har mødt under corona-krisen. Og det er også anledning til min undersøgelse med udgangspunkt i denne problemstilling: Jeg ønsker at undersøge, hvordan Mette Frederiksen gennem krisekommunikation fremstår som statsleder midt i Corona-krisen. Dette vil jeg undersøge gennem teori om ethos, troværdighed, identitet og image, hvor jeg vil analysere Frederiksens ethos i Corona-krisen fra nedlukningen af Danmark og 16 dage frem (11. marts-27. marts) gennem to pressemøder og opslag på Instagram (IG), samt vurdere og diskutere disse mediers potentiale for retorisk handlekraft og dermed kunne styrke sit lederskab i kriser gennem disse platforme. Derfor vil jeg i denne undersøgelse først redegøre for den kontekst, diskursen placerer sig i og som perceptionen er afhængig af. Følgende vil jeg fremstille analysens teoretiske og metodiske udgangspunkt, hvilket sættes i spil gennem min analyse af Mette Frederiksens diakroniske ethos i perioden 11/3 2020-27/3 2020, som bliver beskuet gennem hendes krisekommunikation. Slutteligt, vil jeg vurdere, om Frederiksens krisekommunikation er vellykket, og hvorvidt hun fremstår som en kompetent leder eller ej. 2. Kjeldsens kontekstforståelse Jeg vil senere gennemgå McGees (1990) teori om tekst, kontekst og fragmentation. Men grundet den kompleksitet, der er i retoriske situationer, når vi anskuer en tekst som værende samlet af flere fragmenter, har jeg anvendt Jens E. Kjeldsens (2008) tilgang til at undersøge den retoriske situation i en fragmenteret verden (ibid.:124). Kjeldsens kontekstforståelse tager udgangspunkt i fem niveauer: Den retoriske diskurs; Den fysiske kontekst; Den retoriske situation; Den nuværende sociale og politiske kontekst; Den historiske og kulturelle kontekst (ibid.:124). Jeg har vurderet, at det for denne analyse er mest relevant at inddrage den retoriske diskurs, den fysiske kontekst og den nuværende sociale og politiske kontekst. Dette skyldes, at artefaktet er sammensat af forskellige fragmenter, hvorfor den retoriske situation -på trods af at opslagene og pressemøderne skabes ud af samme overordnet problem – COVID19 – udvikler sig diakronisk, og nye omstændigheder har indflydelse på diskursen. Desuden skyldes det, at det fortsat er en igangværende situation. Dog vil jeg under den sociale og politiske kontekst beskrive Corona-krisens start og omstændigheder. Således adskiller min konteksttilgang sig en smule fra Kjeldsens. Den retoriske diskurs Denne retoriske diskurs er sammensat af flere fragmenter, der udgør en samlet kontekst. I dette tilfælde består den af to indledende taler på pressemøder under Corona-krisen samt to opslag på Mette Frederiksens Instagram-profil. Her strækker diskurserne sig fra den 11. marts 2020 til den 27. marts 2020. Afsenderen bag diskurserne er siddende statsminister, Mette Frederiksen. Og på trods af, at et kommunikationsteam samt taleskriver står bag en stor del af produktionen, ser jeg i denne analyse på Frederiksen som den specifikke afsender og dermed på hendes krisekommunikation. Den fysiske kontekst Jeg har som nævnt udvalgt indledende taler fra to af Frederiksens pressemøder samt to opslag på hendes Instagram-profil. Pressemøderne under corona-krisen er transmitteret på live-TV fra Spejlsalen, Christiansborg, hvorfor hele nationen har kunne følge med og modtage informationen direkte fra retor. Den anden fysiske kontekst i min undersøgelse er på den online platform IG. Her er mulighed for dialog gennem deling af billeder og videoer med tilhørende tekst samt interaktion med publikum gennem likes (funktion hvor modtageren anerkender opslaget) og kommentarer. Laura Gurak og Smiljana Antonijevic (2009) fremhæver seks koncepter, som bl.a. gør den digitale retorik interessant at undersøge, og som understreger det store kommunikationspotentiale i digital retorik: speed; reach; anonymity; interactivity; kairos; collaboration and community (ibid.: 500). Når et opslag deles, kommer det ud til mange mennesker på kort tid. Der er på en platform som IG mulighed for at interagere direkte med publikum. Der er stort potentiale for at gribe momentet (kairos). Således kan et fællesskab skabes. Og gennem dette kan man vise sin identitet samt styrke sin ethos, sit image og troværdighed, hvilket jeg vil vende tilbage til. Konkret for Mette Frederiksens profil er opslagene er tilgængelige for alle med en konto på platformen, da den er offentlig. I skrivende stund har hun 299.000 følgere, hvilket betyder, at hun pr. automatik når ud til et stort publikum på kort tid. Her er der desuden høj grad af interaktion fra hendes publikum, hvor hendes opslag får mellem 7.000-42.000 likes (Mette Frederiksens Instagram 2020). Den nuværende sociale og politiske kontekst Coronavirus eller COVID-19 havde sin begyndelse i Kina i december 2019, hvorefter den hurtigt spredtes til resten af kloden (Sundhedsstyrelsen 2020), og i begyndelsen af marts 2020 fastslog Verdenssundhedsorganisationen (WHO), at der var tale om en pandemi. Udbruddene i Danmark førte til, at regeringen den 11. marts lukkede landet ned. I første omgang skulle dette foregå i to uger og betød blandt andet, at dagtilbud, skoler og uddannelsesinstitutioner lukkede, og offentligt ansatte og ansatte i private virksomheder uden kritiske funktioner hjemsendtes. Desuden blev forsamlinger på over 100 personer forbudt (Regeringen.dk). Perioden blev forlænget og kort herefter blev også offentlig transport begrænset og flere af de liberale erhverv lukket ned. Da opgavens samlede artefakt placerer sig mellem den 11/3-27/3, vil jeg ikke kommentere på den senere udvikling. Politisk har pandemien medført regulativer, hvilket socialt har medført fællesskab og samfundssind. Dette ses blandt andet gennem initiativer som fællessang på TV med over 1 million danske seere (Gallup), og hvordan danskerne har fulgt regeringens og Sundhedsstyrelsens anvisninger (sst.dk). 3. Teoretiske aspekter 3.1 Tekst, kontekst og fragmentation Vi lever i en verden, hvor vi selv samler information fra utallige kilder og sammensætter det til vores egen virkelighed. Ifølge Calvin McGee (1990) har denne fragmentering af information og kultur kort fortalt ført til rolleombytning mellem afsender og modtager. Altså ligger tekstforståelsen nu hos afsenderen, hvor tekstkonstruktionen er modtagerens opgave (ibid.:274). Derfor er det også gennem McGees fragmentationsteori, at denne undersøgelse af Frederiksens lederrolle under coronakrisen er tilgået med udgangspunkt i, at dette induktivt kan undersøges gennem fire repræsentative fragmenter med Frederiksen som afsender. Derfor vil jeg begynde min analyses teoretiske udspring med en gennemgang af fragmentationsteorien i perspektiv til mit artefakt. Her præsenterer McGee, at vi bør tilgå tekster således: “(a) We must understand what it means to treat discourse from the first principle that it is a performance; and (b) we must understand how first principle affects the way we describe the features of discourse” (ibid.:279). Vi må altså se diskurserne som en udførsel og del af et større hele. Dette fører mig til kernen for den retorikkritiske tilgang: Fragtmentering. Her beror fragmentanalysen på McGees opfattelse af en tekst som en umiddelbart afsluttet diskurs (u.a.d.), som kan ses som værende en skabelse og genskabelse af en ny diskurs gennem dele af andre diskurser/tidligere u.a.d. Altså ses de udvalgte fragmenter som ét artefakt og derved u.a.d., som består af fragmenter (ibid.:279). Dette betyder samtidig, at jeg tilslutter mig McGees opfattelse af tekster som værende fragmentskrukturer, afsluttet artefakt og nyt fragment. Ud fra dette vil jeg anvende McGees teori om fragmenter til at skabe forståelsen af Mette Frederiksen som Danmarks statsleder under coronakrisen gennem udvalgte fragmenter. 3.2 Ethos, troværdighed, identitet og image “Ethos er publikums opfattelse af talerens troværdighed. Kunsten er at fremstille sig selv på en måde, der appellerer til publikum”. Således skriver Jonas Gabrielsen og Tanja Juul Christiansen i Talens Magt (Gabrielsen & Christiansen 2010:109). Og det er denne selvfremstilling samt publikums potentielle forestilling deraf, som er et af fokuspunkterne i min analyse. Men før vi når til analysen, vil jeg gennemgå de fire begreber ethos, troværdighed, identitet og image gennem teoretiske perspektiver af hhv. Gabrielsen & Christiansen (2010); Elisabeth Hoffmann-Clausen (2008); Stig Hjarvard (2008); Anne Katrine Lund & Helle Petersen (2010). Selvom ethos knytter sig til afsenderen, omhandler det grundlæggende, hvordan publikum opfatter afsenderen (Gabrielsen & Christiansen 2010:109). Her må afsenderen -Mette Frederiksen -fremstå både kompetent, sympatisk og velvillig. Hun må altså balancere de tre ethosdyder: phronesis, areté og eunoia, hvilket skal gøres i perspektiv til publikums forhåndskendskab (ibid.:109). Der findes naturligvis forskellige syn på Mette Frederiksen, da vi er et demokratisk samfund med forskellige holdninger. Men grundet hendes position som statsminister, vil jeg argumentere for, at hendes ethos er højtliggende. Dog kan dette forringes, hvis borgerne mister tillid til hende. Samtidig kan det i den konkrete situation forbedres, hvis hun håndterer corona.krisen godt. Men hvad skal der konkret til, for at vi opfatter en politiker som troværdig? Dette vil naturligvis også være forskelligt fra person til person, men Klaus Kjøller (1980) har i sin bog Gode Grunde opstillet fem dyder for politikere: 1) ærlighed, åbenhed; 2) altruisme 3) overlevelse, tilpasning, omstilling; 4) solidaritet; 5) evne til selvironi, humor, selvkritik (Kjøller 1980:85). Disse dyder vil jeg således have in mente, når jeg ser nærmere på Frederiksens ethos med fokus på, hvorfor ethos og troværdighed er så centralt i en krisesituation (Lund & Petersen 2010:121). Før vi når dertil, fremhæver Lund og Petersen, at vi må skelne mellem image (afsenders ønske om at fremstå på en bestemt måde), identitet (personens kultur og personlighed) og ethos. Og selvom ethos er centralt for denne undersøgelse, må vi ikke glemme at alle tre skal stemme overens (ibid.:122). Dette skyldes at, “Ønsker man et bedre ethos her, er man nødt til at arbejde med identiteten, så den i højere grad lever op til det image, man ønsker” (ibid.). Grundet mit valg af fragmenter fra hhv. IG og pressemøder, er der som nævnt forskel på omstændighederne for de enkelte kommunikationssituationer. Men overordnet gælder, at der i den senmoderne tid er opstået en ny ’scene’, hvorpå vi optræder i en rolle, et sted mellem det offentlige og private (Hjarvard 2008:98). Denne beskriver Hjarvard som en hybrid mellem Erving Goffmanns front-og backstage og kalder denne for middle region. Her kan vi balancere vores offentlige og private liv. Altså kan man fremhæve sine private bedrifter, værdier mm. som en del af vores offentlige persona. Derfor har politikernes private agens også fået større rolle for det samlede ethos (ibid.:100). Udover muligheden for selvskabelse af ethos, har det et kollaborativt potentiale. Gennem fx likes og kommentarspor skabes afsenderens ethos i fællesskab mellem afsender og publikum (ibid.:210). Den kollaborative proces vil ikke være hovedfokus i undersøgelsen, men vi skal dog som nævnt se på den retoriske handlekraft, hvorfor kollaboration alligevel har relevans. Her påpeger Hoffmann-Clausen (2008), hvordan handlekraften varierer alt efter opmærksomhed, popularitet og anerkendelse. Derfor ses ethos desuden i et diakronisk perspektiv, hvor det løbende konstrueres. Der er altså et potentiale for selvskabelse af egen persona i de online formater gennem den selvstyring og vinkling, man som afsender har, men publikum har fortsat en essentiel rolle for tilskrivningen af ethos. I TV-transmitterede pressemøder er det ikke den samme selvstyring, der gør sig gældende, men de indledende taler afholdes dog uden afbrydelser, og derfor er der også her mulighed for at vinkle sit budskab og påvirke eget ethos. Luna Melin Uth  Deliberation og nye medier  Aarhus Universitetet  Studienr.: 201605925  KA Retorik – 2. semester  10/06-2020  3.3 Krisekommunikation  Jeg vil med afsæt i Winni Johansen og Finn Frandsens (2010) gennemgang af fire krisekommunikationsstrategier, undersøge Frederiksens krisekommunikation. Her er det først og fremmest relevant at understrege, at en pandemi som krise adskiller sig fra de cases og teorier, der som udgangspunkt ligger til grund for Johansen og Frandsens teorigennemgang. På trods af dette vurderer jeg, at der er mange relevante betragtninger, som anvendes til at undersøge Frederiksens håndtering af coronakrisen. Derfor vil jeg applicere fragmenter af deres teorigennemgang til at skabe et teoretisk udgangspunkt for undersøgelsen af Frederiksens ethos og image gennem hendes krisehåndtering. Johansen og Frandsen præsenterer fire teoretikeres bud på strategiske tilgange til krisekommunikation: William Benoit; Keith Hearit; Timothy Coombs; Glen Cameron. Starter vi med at se på Benoit, er fokus på image-oprettelse. Altså hvordan organisationer, personer eller institutioner forsvarer sig, når deres ethos, face, image eller omdømme angribes i offentligheden (ibid.:334). Derfor må vi konstatere, at teorien allerede adskiller sig fra corona.krisen, da omdømmet ikke angribes direkte. Dog må regeringen og særligt Frederiksen styrke sit image, hvilket skyldes, at et positivt image er centralt for kommunikation (ibid.:334). Teorien om opretholdelse af image ser vi allerede i Erving Goffmans (1967) teori om face (vores offentlige selvbillede, vi ønsker at præsentere for andre), hvor forståelse for og oprettelse af face er central for vores kommunikative interaktion. Perceptionen er i fokus, og det er ikke relevant, hvorvidt man faktisk har forvoldt skade, men om de centrale stakeholders (interessevaretagere) opfatter en som ansvarlig (ibid.:335). Derfor må Frederiksen undgå, at hun eller regeringen kommer til at stå som skurken igennem en forkert håndtering af en udefrakommende krise. Benoit opstiller en typologi, som består af fem hovedstrategier, hvilke omfatter 14 underordnede taktikker (Johansen & Frandsen 2010:336). Da Frederiksen ikke skal foretage imagegenoprettelse men -bevaring, vil jeg kun fremhæve to af disse, hvilke hun kan bruge som en form for prævention mod udvikling af mistro til hende og regeringen. Disse omfatter transcendens (handlingen skyldes vigtige bagvedliggende motiver) og korrigering (plan for at løse problem), hvor første skal understrege, at krisen er udefrakommende, og sidste at der arbejdes på at bremse krisen. Vender vi blikket mod Hearit, ses krisekommunikation som terminologisk kontrol (ibid.:339). Konkret betyder dette, at krisen først er en krise, når den defineres således, og at navngivelse er et vigtigt strategisk element (ibid.:341). Den tredje strategi, Johansen og Frandsen gennemgår, er den kontekstorienterede af Coombs (ibid.:346). Coombs fremhæver, at man må vælge den strategi, der passer til kriseniveauet, hvilket han kalder Situational Crisis Communication Theory (SCCT). Derfor må regeringen (med Frederiksen som kommunikatør) analysere, hvilken type krise, der er tale om, og hvor stor en trussel den udgør. Den fjerde og sidste strategi, Johansen og Frandsen gennemgår, er Camerons om krisekommunikation som konfliktpositionering. Cameron fremhæver, at en leders løsning på et problem er situationsafhængig, hvilket er i tråd med Coombs teori om den situationsbestemte kommunikation. Altså er tilgangen, som Coombs, kontekstorienteret (ibid.:357). Generelt gælder det for alle fire teorier, at der findes problemer. Her understreger Johansen og Frandsen, at en af de centrale udfordringer er, at teorierne kun arbejder med kommunikationen efter krisen (ibid.:359). Dette er naturligvis også en begrænsning i forhold til min undersøgelse, da kommunikationen er løbende med krisens udvikling. Ydermere kritiseres de fire teorier for ikke at forholde sig til ledermæssig kontekst, hvilket jeg i min undersøgelse i høj grad vil berøre. Dog vil jeg alligevel tage udgangspunkt i Johansen og Frandsens præsentations af de fire tilgange til krisekommunikation. Således anvendes dette afsnit som et perspektiv til og element i Frederiksens ethosopbyggelse gennem krisekommunikation. 3.4 Agency Som nævnt, er troværdighed forudsætning for, at vi lytter som samfund (Lund og Petersen 2010:121). Dette er også relevant, når vi taler om agency (retorisk handlekraft), hvor Hoffmann-Clausen i forlængelse Carolyn Miller har beskrevet, hvordan gensidig tillid er forudsætning for agency (Isager 2014:267). Dette skyldes, at agency ikke bare er noget, man kan tage og vise, men at man er afhængig af at blive det tilskrevet (ibid.:282). Hvordan hun gør dette, og hvorvidt det er vellykket eller ej, vil jeg vende tilbage til gennem en diskussion samt vurdering af, hvordan Frederiksen tilskriver publikum agency, og hvordan hun samtidig positionerer sig som leder. Derfor anvender jeg Michael Leff og Ebony Utleys tre elementer, hvilke skal afdække den fortolkende ramme for agency (Leff & Utley 2004:40). Disse elementer gælder retors konstruktion af sig selv, retors konstruktion af publikum (Edwin Blacks 2nd persona) samt realisering af forholdet mellem retor og publikum i teksten (ibid.). Det er således ikke blot retors karakter, der er central for handlekraften, da retor altid vil være afhængig af konteksten. Altså er retors handlekraft som nævnt først eksisterende, når denne tildeles hende (Isager 2014:267). Som det fremgår i problemformuleringen, anvender jeg primært agency i et diskussions-og vurderingsperspektiv. Derfor vil analysen ikke være en dybdegående gennemgang af Leff og Utleys tre forudsætninger for agency (2004), men derimod et perspektiv i vurderingen af Frederiksens retoriske effektivitet samt hendes lederrolle, og ikke mindst samfundets og herunder borgernes funktion under den første måned af coronakrisen. 4. Analyse Som det ses, har jeg ikke foretaget en dybdegående teorigennemgang af krisekommunikationsstrategierne. Dette skyldes, at disse overordnet anvendes i lyset af Frederiksens diakroniske ethos. Altså vil jeg analysere, hvordan Frederiksen strategisk opbygger ethos gennem corona-krisen på pressermøder og IG. 4.1 11/3 2020 -Frederiksen lukker Danmark Den 11/3 2020 deklarerer Mette Frederiksen på et pressemøde (Bilag 1) den første delvise nedlukning af landet. Derfor er det essentielt, at Frederiksen etablerer en stærk ethos her, da hendes retoriske handlekraft afhænger af opmærksomhed, popularitet og anerkendelse (Hoffmann-Clausen 2008). Så selvom der ikke er tale om den samme kollaborative proces som på IG, må Frederiksen fortsat have det store publikum, der sidder bag tv-skærmen, for øje. Dette ses allerede efter hendes salutatio, hvor hun henvender sig direkte til alle danskere: “Det, jeg vil sige her i aften vil få store konsekvenser for alle danskere”. Denne interpellation af alle danskere bevirker desuden, at enhver i publikum er klar over, at de er modtagere af de kommende budskaber og omtalte konsekvenser. Kort efter følges dette af et inkluderende vi: “Der bliver brug for, at vi hjælper hinanden”, hvormed Frederiksen etablerer et fælles Danmark, der står over for en udfordrende periode. Dette kan i høj grad være en nødvendig strategi i en krisesituation som coronakrisen, hvilket vi skal se nærmere på senere. Solidaritetsappellen er desuden i tråd med Socialdemokratiets socialistiske kerneideologi, og derved er organisationens identitet og image præsenteret fra begyndelsen. Og på trods af, at denne krisekommunikation ikke er et partipolitisk foretagende, mener jeg, at det et hensigtsmæssigt at fremhæve disse værdier fra starten af talen, da en afstemning mellem identitet og image som nævnt fører til højere ethos (Lund og Petersen 2010:121). Således indskriver Frederiksen sig i et samfund, hvor vi hjælper hinanden, og hvor dette er en nødvendighed. Altså placerer hun både ansvar og handlekraft hos borgerne, men samtidig lover hun sin gensidige hjælp, hvorfor jeg argumenterer for, at hun her forsøger at skabe et tillidsbånd mellem hende – som repræsentant for og leder af regeringen – og borgerne. Således er der større potentiale for, at publikum lytter til og tilslutter sig hendes budskaber i den resterende del af talen (ibid.). Denne etablering af ethos er desuden central for, at Frederiksens krisekommunikation kan lykkes. Derfor kræver dette, at hun opretholder troværdigheden gennem alle sine diskurser under corona-krisen. Det gør hun bl.a. gennem phronesis og logos, hvor hun viser viden om, hvor galt det kan gå: “ Italien er lukket ned. På hospitalerne mangler der respiratorer og personale”, som samtidig appellerer til patos, da det kan vække følelser hos publikum. Derved lader hun også publikum være en del af vurderingen af krisens størrelse (Frandsen & Johansen 2010). Ved at inkludere publikum i denne vurdering viser Frederiksen, at hun og regeringen forholder sig til situationen, og da krisen vedrører hele landet, kan det være fordelagtigt at følge Coombs SCCT og eksplicitere kriseniveauet for alle (ibid.:357). Dette kan dog både have et positivt og negativt udfald alt efter publikums opfattelse af inddragelsen. Opfattes det som inkluderende og motiverende, kan det have en positiv effekt på ens tilgang til regeringens corona-tiltag. Men mener man modsat, at det er dårlig lederstil, mister Frederiksen troværdighed, og der vil derfor være mindre incitament for at efterleve hendes anvisninger. På trods af den viden, regeringen har fra andre landes corona-situation samt myndighedernes anvisninger, lægger Frederiksen ikke skjul på, at hun og regeringen befinder sig på ukendt land. Her vil jeg fremhæve et afsnit fra sidste del af talen: “Kommer vi til at begå fejl? Ja. Kommer jeg til at begå fejl? Ja”. Selvom dette udviser usikkerhed og manglende erfaring, etablerer Frederiksen en form for selvkritik og åbenhed, hvilket er en ideel strategi (Kjøller 1980:85). Både som gendrivende element for fejl gennem den forestående krisehåndtering og samtidig som udtryk for at være en menneskelig leder. Dette kan på den ene side skabe større tillid til hende fra publikum, da det er fælles viden, at det er menneskeligt at fejle, hvorfor vi også ved, at alle må gøre deres bedste på trods af fejlbarlighed. På den anden side er det også en risikabel afslutning på den præsenterede nedlukning af landet, da det kan medføre tvivl om, hvorvidt nedlukningen vil være blandt regeringen og Mette Frederiksens fejl. Her vil jeg vende tilbage til det inklusive vi, som anvendes 26 gange gennem talen, og som appellerer til fællesskab, solidaritet og sammenhold. Altså danske velfærdstatsværdier og derved dyder, som vi alle må efterleve for bedst muligt at komme gennem krisen. Dette ses bl.a. når Frederiksen fastslår: “Det er præcis den situation, vi skal gøre alt, hvad vi kan for at undgå”. Her tildeler hun sig selv, regeringen og befolkningen agency, ved at klargøre, at vi alle har handlemulighed ift. at undgå situationen (Isager 2014). Samtidig viser hun lederskab ved at anvende modalverbet skal, der udviser en nødvendighed af konkrete handling. Og det er denne solidaritetsfølelse, som jeg vil argumentere for, er yderst velvalgt som del af en kommunikationsstrategi i en krise, der er landsomspændende – og hvor resultatet og krisens udvikling ikke mindst er afhængigt af hele samfundets agens. Denne fokus på fællesskab kan som nævnt være en nødvendig strategi i en krise som corona.krisen. Dette skyldes bl.a. at Frederiksen må sikre sig, at hun ikke står tilbage som skurken i en krise, hvor det er svært at udpege en syndebuk, og hvor det som nævnt ikke omhandler, hvorvidt man faktisk har forvoldt skade, men om de centrale stakeholders opfatter en som ansvarlig for krisesituationen (Frandsen & Johansen 2010:335). Ved at stille sig frem som leder men samtidigt tildele fællesskabet et ansvar for krisens udfald, sikrer hun, at alle står til ansvar for dette udfald. Dog er det centralt at nævne, at Frederiksen ikke på noget tidspunkt selv definerer situationen som en krise her under dette pressemøde. Det, at Frederiksen undgår ordet i den konkrete tekst, kan fungere som Hearits terminologiske kontrol, hvor fokus her skal ligge på den korrigering, regeringen har lagt for dagen. Og derved anvendes også Benoits strategi om at bremse krisen gennem korrigering (ibid.:341). 4.2 20/3 2020 -Børnenes pressemøde Ved Frederiksens den 20. marts, deler Frederiksen et opslag fra Spejlsalen (Bilag 2). Denne gang er vinklen anerledes, for som hun selv skriver: “[…] i dag var det børnene, der kunne stille spørgsmålene”. Dette viser, at hun tager dem alvorligt, og at hun lytter til deres bekymringer, hvorved hun udviser eunoia. Udover at lytte til børnenes bekymringer, ses også ros: “ I klarer det så flot”, som igen udtrykker en velvilje. Denne eunoia finder vi også i hendes sproglige tilpasning som fx i sætningen: “Måske er mor eller far også hjemme”, hvor brugen af mor og far uden form for genitiv indikation ofte anvendes i samtaler med børn. Og selvom størstedelen af det potentielle fysiske publikum på IG ikke indbefatter den unge aldersgruppe, kan det alligevel bevirke, at publikum vil opfatte hende som et mere moralsk og troværdigt menneske, da hun tidligere har proklameret: “Jeg er børnenes statsminister” (Socialdemokratiets hjemmeside). Altså skaber hun alignment mellem sin identitet og image, og derved kan hun styrke sin ethos (Lund & Petersen 2010:122). Samtidig er det stragisk også med til at opretholde hendes image, og hun gør derfor igen brug af Benoits imageoprettelsesstrategi (Frandsen & Johansen 2010:336). Det skal understreges, at det for nogen vil kunne synes som et billigt kneb og spild af tid at afholde et pressemøde udelukkende for børn. Men det er som nævnt et klogt træk af fastholde sin identitet, når man ønsker publikums opmærksomhed (Lund & Petersen 2010:122). Og ved at eksponere det på IG, når hun ud til en enorm modtagergruppe på kort tid. Her er det desuden interessant at fremhæve, at dette opslag i skrivende stund har 31.482 likes og 774 kommentarer (Frederiksens IG). Om de mange reaktioner skyldes, at Frederiksen virker moderlig og personlig, eller om det skyldes IG’s algoritmer og dermed antal eksponeringer af de forskellige billeder, kan vi kun gisne om. Men jeg vil argumentere for, at det var et strategisk velvalgt opslag at dele, da det kan styrke hendes ethos. 4.3 23/3 2020 Nedlukningen forlænges På pressemødet den 23/3 2020 (Bilag 3) præsenterer Frederiksen en forlængelse af landets nedlukning. Derfor er det essentielt, at hun bibeholder den opbyggede ethos. Dette gør hun bl.a. ved at fortsætte sin fokus på solidaritet og fællesskab, hvilket hun gør fra talens begyndelse: “Det lykkes i fællesskab, at vi har ændret vores adfærd […]”. Vi ser desuden i begyndelsen, at hun etablerer fællesskabet gennem det inkluderende vi, som optræder hele seks gange inden for de første tre perioder. Her vil jeg argumentere for, at netop solidaritetsdyden er hensigtsmæssig, da dette er i tråd med hendes tidligere udmeldinger, hvormed hendes identitet er gennemgående. Det ser vi bl.a. her: “Derfor kæmper vi videre for at bekæmpe og mindske smitten”. Hvor vi gælder hele den danske befolkning. Her gør hun fortsat brug af Hearits teminologiske kontrol gennem en krigsmetafor, hvor hun gør corona-smitten til en fjende frem for en krise. Derved anvender hun også Benoits transcendens-strategi ved at understrege, at problemet er udefrakommende. Og ved at pointere, at det er en fjende vi sammen kan bekæmpe, udviser hun samtidig fælles agency. Denne handlefrihed kan på den ene side være velvalgt med henblik på at få danskerne til at løfte det efterspurgte ansvar. Men på den anden side kræver dette også en høj grad af ethos for Frederiksen, før at borgerne vil løfte dette ansvar. Dette styrker hun gennem sin eunoia, hvor hun som i de foregående artefakter udviser forståelse for situationens udfordringer: “[…] en tid, som mange familier har stærke traditioner omkring, og hvor jeg tror det for mange føles ekstra hårdt, at man ikke kan mødes og se hinanden” Denne velvilje gennem solidaritet er særligt fremtrædende og ikke mindst motiverende i slutningen af talen: “Vi står i noget, som vi ikke har prøvet før. Vi skriver historie, og vi vælger alle sammen – både hver for sig og sammen – hvad det er for en historie, vi egentlig ønsker at skrive. Det er min tro, det er mit håb, og det er min for.ventning, at vi kommer godt ud af det her på den anden side, fordi vi evner at stå sammen, og fordi at samfundssindet er så stærkt, som det er” Her fremhæver hun både samfundssind og sammenhold og appellerer således til de føromtalte danske værdier, hvorved hun både udviser solidaritet, eunoia og areté. Denne eunoia styrkes ved at gøre denne ekstreme situation til et fællesprojekt om at skrive Danmarks historie, hvormed alle danskere igen tildeles handlekraft. 4.4 27/3 – Mettes morgentur Den 27/3 2020 finder vi endnu et opslag fra statsministeren på IG (Bilag 4). Denne gang er det mere i mediets klassiske natur, da vi inviteres med backstage, hvor vi bliver del af Mettes (IG.navn) morgenrutine: “Godmorgen alle sammen. Hver dag prøver jeg at starte dagen med lidt frisk luft til krop og sjæl” og en selfie fra gåturen. Dette har som nævnt betydning for det samlede ethos, vi tilskriver politikere (Hjarvad 2008:100). Selvom vi præsenteres for backstage-ministeren, må vi have in mente, at dette er et udvalgt image, hvorfor der er tale om middle region. Men netop denne inkludering bag facaden er muligvis resultatet i den høje grad af reaktioner, hvor opslaget har modtaget 54.254 likes og 1.531 kommentarer. Og som samtidig giver Frederiksen øget handlekraft (Hoffmann-Clausen 2008). Her fremhæver hun igen, at det kræver en stor indsats fra alle borgere: “Jeg ved, hvor meget den her tid kræver af jer. Tak for den store indsats”. Og derved opretholder hun den eunoia, hun udviser i de andre diskurser. Samtidig ser vi ikke nær så mange instrukser. Og hvor hun tidligere i høj grad har anvendt modalverbet skal, fremhæver hun nu det igangværende sammenhold, “Vi holder sammen -hver for sig”. Derved understreger hun, at hele befolkningen er ét fællesskab og udviser igen solidaritet, hvilket øger troværdigheden (Kjøller 1980:85). 4.5 Mette Frederiksen fra krise til kroning Så hvordan har Frederiksens ethos udviklet sig gennem brugen af de to medier i de første 16 dage fra nedlukningen af landet? Som vi så ved pressemødet angående nedlukning, etablerer Frederiksen fra starten et inkluderende vi, som skal favne alle danskere. Dette gør hun gennem solidaritet, eunoia ved at inkludere publikum, en åbenhed omkring processen og udvisning af phronesis gennem belæg i myndighedernes anvisninger. Denne inkludering udvider hun med sit opslag på IG med sit billede fra børnenes pressemøde. Og med dette viser hun som nævnt, at hendes image som børnenes statsminister også er en del af hendes identitet, hvorved ethos styrkes (Hoffmann-Clausen 2008). Derved udviser hun også Benoits imageoprettelse (føromtalte bevarelse). Denne styrkelse af ethos viser sig at være nødvendig i og med at nedlukningen skal forlænges. Også på dette pressemøde var hendes fokus på fællesskab gennem det inkluderende vi velvalgt, da det som nævnt er afgørende for, at publikum fortsat lytter (Lund og Petersen 2010:120). Med den fortsatte fokus på fællesskab udviser hun eunoia og areté, hvor de delte moralske værdier skal føre til den ønskede handling: “Hold afstand” (Pressemødet 23/3). Dette budskab leveres i imperativ form og tilpasses således situationens nødvendighed. Altså tilpasses kommunikationen krisens trusselsniveau, som både Coombs og Cameron præsenterer som en fordelagtig strategi (Frandsen & Johansen 2010:346). Ydermere understreger hun nødvendigheden og roser samtidig samfundssindet: “[…] fordi at samfundssindet er så stærkt, som det er”. Dette samfundssind indskriver hun sig i som ’privatperson’, hvor hun på IG den 27/3 som nævnt tager os med bag statsministertitlen. Men hvor hun fortsat konstruerer sig selv som en persona, der er i position til at kunne takke befolkningen. Dette opslag modtager som nævnt en endnu højre respons, og parallelt stiger hun i popularitetsmålingerne, hvor hun stiger med syv procent fra marts til april, hvilket giver hende yderligere handlekraft: Vi ser altså en overensstemmelse mellem hendes inkludering af Danmarks befolkning og fokus på at sammenholdet skal hjælpe os gennem situationen. Og ud fra popularitetsstigningen samt den omkringliggende kontekst, hvor mange initiativer til fællesskab har haft stor succes som fx Fællessang på DR1 (Gallup), må det siges at være vellykket. Ser vi derfor på Frederiksens diskurs som en performance, udøver hun det, som en stor del af danskerne har udvist behov for. Derfor ynder hun at konstruerer sig selv på en måde, der appellerer til publikum, som vil tilskrive hende høj ethos (Gabrielsen & Christiansen 2010:109). 5. Diskussion, vurdering og reflektion Med baggrund i den teoretiske tilgang samt analysen, vil jeg i dette afsnit foretage en diskussion og vurdering af, hvorvidt Mette Frederiksen opnår og tildeler retorisk handlekraft på de to platforme -og om hun anvender dette til at styrke sit lederskab. Derved vil jeg også diskutere, hvorvidt man gennem en potentielt vellykket krisehåndtering vil kunne styrke sit lederskab, og særligt om Frederiksen styrker sit som statsleder. Dette vil jeg desuden gøre med henblik på at se min undersøgelse i forhold til retorisk kritik. Derfor vender jeg tilbage til Leff og Utleys tre elementer, der skaber handlekraft (Leff & Utley 2004:40). Begynder vi med Frederiksens konstruktion af sig selv, har hun naturligvis en form for handlekraft grundet sin rolle som statsminister. Hun skal altså ikke tage ordet, som vi ser det ved andre studier, hvor der primært undersøges samfundets minoritetsgrupper og deres mulighed for retorisk handlekraft (ibid.). Men trods sin stillig som statsminister og deraf præsupponerede magt, er det ikke givet, at Frederiksen kan omdanne denne handlemulighed til agency, da det som nævnt kræver, at hun tildeles handlekraften. Dette ser vi hende gøre, når hun konstruerer sig selv som en leder, der med opbakning fra myndighederne har magten til at lukke ladet: “Derfor er myndighedernes anbefaling, at vi lukker ned for al unødvendig aktivitet på de områder i en periode. Vi anlægger et forsigtighedsprincip” Men gennem den gentagende fokus på det inklusive vi, som skal favne alle danskere, bliver hun også meget medmenneskelig og en del af befolkningen. Udover det inklusive vi, udtrykker hun også flere gange sin egen sympati for borgernes udfordringer, som vi bl.a. så ved pressemødet om den forlængede nedlukning: “[…] hvor jeg tror, det for mange føles ekstra hårdt, at man ikke kan mødes og se hinanden”. Gennem denne fællesskabskonstruktion fremstiller hun en second persona, som har øje for fællesskabet, og som er en del af den danske, solidariske befolkning. Der vil med sandsynlighed være enkelte, der ikke vil kunne se sig som en del af dette fællesskab, men majoriteten vil abonnere på denne fællesskabsideologi, da mennesket er et socialt og samfundsorienteret væsen; Et zoon politikon (Roer 2017:16). Og det er i realiseringen mellem Frederiksen som retor og second persona, at handlekraften eksisterer. Via hendes gennemgående fokus på solidaritet og fællesskab, skaber hun altså en fælles handlekraft mellem sig selv som retor og danskerne som publikum, hvor vi sammen kan handle og således komme godt ud af det på den anden side, som vi så i dette citat: “Det er min tro, det er mit håb, og det er min forventning, at vi kommer godt ud af det her på den anden side, fordi vi evner at stå sammen, og fordi at samfundssindet er så stærkt, som det er” Grundet det sammenhold, der som nævnt er gennemgående mellem hendes IG og på de TV.transmitterede pressemøder, vil jeg argumentere for, at hun udnytter konteksterne til at opnå handlekraft gennem diskurserne. Og det er bl.a. grundet disse mediers muligheder, som gælder den føromtalte speed, reach, og community, der gør dette muligt. Derved udviser hun kairos ved at udnytte det opportune moment (Gurak og Antonijevic 2009). Dette betyder, at man, ved at tilpasse sin kommunikation på flere platforme, kan højne sin ethos. Dog kræver det en klarlagt strategi, hvor der udvises alignment mellem ens identitet og image, således at tilliden ikke brydes, ethos styrkes og agency tilskrives. I forlængelse af dette, skal det igen understreges, at der står et helt kommunikationsteam bag strategien for statsministerens fremtræden. Men det er alligevel Frederiksen, der optræder som retor, og derfor hendes persona der er i fokus – også for den konkrete undersøgelse. Da Frederiksen styrker sin ethos, står hun også som en stærk leder i begyndelsen af corona.krisen. Dette så vi bl.a. i hendes stigning i meningsmålingerne, men også i de resultater som den fælles afstandstagen har medført. Dette kan videre bekræftes af den gennemgåede analyse, hvor Frederiksen kan tilskrives højt ethos gennem sin anvendelse af forskellige ethosdyder og fællesskabsideologi. Ud over dette, er det hensigtsmæssigt at henvise til et forsigtighedsprincip; at udføre terminologisk kontrol ved at positionere virussen som fjenden; at tydeliggøre nødvendighed for handling og at forholde sig til krisens trusselsniveau samt den omkringliggende kontekst. Dog kan disse strategier senere blive objekt for negativ kritik. For trods min vurdering af at Frederiksens krisekommunikation i begyndelsen af corona-krisen har været vellykket, kan situationen ændre sig. Så selvom det er hensigtsmæssigt at samle nationen mod den ’fælles fjende’, kan dette blive problematisk, hvis fjenden ikke viser sig at være så farlig som først antaget, og at krisens håndtering derfor ikke matcher dens trusselsniveau (Frandsen & Johansen 2010). Her vil flere i dette fællesskab have lidt ofringer fx ved fyringer, negativ økonomisk vækst, afsavn til familie etc., og viser disse sig at være forgæves, vil det fælles forsigtighedsprincip med sandsynlighed kritiseres. Dog mener jeg, at Frederiksen og regeringen imødekommer dette gennem forhåndsgendrivelsen, hvor hun ekspliciterer, at hun kommer til at begå fejl. Her kræver det naturligvis, at hun senere vil indrømme disse fejl, så hun ikke fremstår magtsyg, men som en altruistisk leder, der handlede ud fra fællesskabets bedste. Den potentielle negative udvikling, viser en udfordring i McGees fragmentationsteori. Dette skyldes som nævnt, at teksten aldrig er hel, hvorfor det også synes problematisk at konkludere noget finalt. Samtidig opstår spørgsmålet, om en kritik reduceres til kun at være udtryk for egen perception. Dette skyldes, at man ikke nødvendigvis får den hele sandhed med. Således kan nogle fragmenter udvælges, fordi de passer ned i den tekst, jeg som kritiker ønsker at skabe. Men her er det vigtigt at jeg har behandlet de samlede artefakter som en u.a.d., hvorfor konklusionen eksisterer ud fra den konkrete analyse. Derfor kunne det også være interessant at vende tilbage til denne undersøgelse, når vi står på den anden side af den igangværende krise. Ligesom denne kritik består af forskellige artefakter, er den udvalgte teori fragmenteret. Ser vi på min anvendte krisekommunikation står det klart, at dette ikke er en dybdegående analyse på baggrund af én bestemt strategi. Her ønsker jeg at illustrere, hvordan sammenspillet mellem de forskellige strategier kan anvendes til en samlet krisekommunikation. Det kan naturligvis være problematisk ikke at foretage en dybdegående næranalyse med udgangspunkt i én teori. Men vi har alligevel set, hvordan en anvendelse af retoriske virkemidler som ved Benoits og Hearits strategier har været fordelagtige i sammenspil med hensynet til konteksten/situationen – altså Coombs og Camerons strategier. Men før det overhovedet er muligt at udføre krisekommunikation, må man først positionere sig således at publikum lytter. Derfor kræver vellykket krisekommunikation først og fremmest tilskrivning af ethos (Lund & Petersen 2010:121), hvorfor jeg også i den konkrete undersøgelse har haft ethos i fokus. Det står derfor også klart, at min undersøgelse placerer sig i den postmodernistiske kritik. Dette skyldes dels, at jeg har tilsluttet mig Calvin McGees (1990) fragmentationsteori. Her mener jeg som han, at det er modtageren der konstruerer teksten, hvilket jeg har gjort, ved at jeg gennem fire diskurser fra Mette Fredriksen konkluderer hendes handlekraft og lederskab i corona-krisen (Roer & Lund 2014:21). Således bliver denne tekst konstrueret af forskellige diskurser, som står som objekt for en kritik, hvorfra den bliver et fragment som del af forståelsen af Mette Frederiksens diakroniske ethos i (nogle af) medierne under corona-krisen. Samtidig er undersøgelsen begrebsorienteret med fokus på ethos og krisekommunikation i denne specifikke kontekst, som også er tilhørende den postmoderne kritik (ibid.:30). Teorien er derved ikke et endegyldigt bygningsværk, men sat i spil i teksterne og den samlede kontekst. Ydermere bunder det i mit vurderingskriterie, hvor jeg har vurderet agency. Dog vurderer jeg også, om den samlede tekst er vellykket, og om Frederiksen fremstår som en dygtig leder ud fra hendes krisekommunikation, og dermed gør undersøgelsen også brug af nogle af de neo-aristoteliske metoder, hvor talerens overtalelse af publikum er i fokus (ibid.:13). Alligevel vil jeg argumentere for, at undersøgelsen trods dette oratorperspektiv er tilhørende den postmoderne tradition, da der ikke blot er tale om én overtalelse af publikum, men at dette er i et diakronisk perspektiv. Derfor har jeg gennem en postmoderne retorisk kritik samlet fire artefakter, der har vist, at gennem en overensstemmelse mellem image, identitet og ethos – både på tværs af medier og diakronisk – kan man højne sin troværdighed og publikums tillid til sig. Og at man ved at anvende forskellige strategier til at udføre sin krisekommunikation kan styrke ethos. Her er det uundgåeligt at skulle forholde sig til konteksten, da ens krisekommunikation altid må tilpasses et trusselsniveau. Og ud fra konteksten kan det være fordelagtigt at kontrollere krisens fokus gennem sproglige virkemidler som terminologisk kontrol og korrigering, således at fokus vil være på løsningen frem for krisen. Dette gør Mette Frederiksen, som formår at fremstille sig selv som en autoritet uden at virke autoritær. Som en statsleder, der er del af et demokratisk vi. Og som – sammen med danskerne – leder landet gennem corona-krisen. 6. Litteratur Frandsen, F & Johansen, W. (2010), “Krisekommunikation”. i H Merkelsen (red.), Håndbog i strategisk public relations. Samfundslitteratur, Frederiksberg, Den kommunikerende organisation, s. 303-332. Gabrielsen, J. & Christiansen, T.J. (2010). Talens Magt. Indføring i mundtlig retorik. 2. udgave. Hans Reitzels Forlag. 191 sider. ISBN-10: 8741254546 ISBN-13: 9788741254548 Goffman, E. (1967). “Interaction ritual: essays on face to face behavior”. Garden City, New York Gurak, L. J. & Antonijevic, S. (2009). Digital rhetoric and public discourse. In Lunsford, A. A., Wilson, K. H., & Eberly, R. A. The SAGE handbook of rhetorical studies (pp. 497 508). Thousand Oaks, CA: SAGE Publications, Inc. doi: 10.4135/9781412982795 Hjarvard, S. (2008) “Politikkens Medialisering: Fra partipresse til opinionsindustri” i Stig Hjarvard: En verden af medier: Medialiseringen af politik, sprog, religion og leg. Samfundslitteratur. ISBN: 978-87-593-0839-4 Hoff-Clausen, E. (2008). “Det gør en forskel, hvem der taler”. In Online ethos: Webretorik i politiske kampagner, blogs og wikis. Isager, C. (2014). Retorisk handlekraft. In H. Roer, & M. Lund (Eds.), Retorikkens aktualitet: Grundbog i retorisk kritik (3. ed., pp. 265-285). København: Hans Reitzels Forlag. Sprog i praksis, No. 1 Kjeldsen, J. (2008). “Mediated publics and rhetorical fragmentation”. In Carpentier, N, Pruulman-Vengerfeldt, P, Nordenstreng, K, Hartmann, M, Vihalemm, P, Cammaerts, B, Nieminen, H & Olsson, T (eds), Democracy, journalism and technology: New developments in an enlarged Europe: the intellectual work of ECREA's 2008 European media and communication doctoral summer school. The Researching and teaching communication series, no. [4], Tartu University Press, Tartu. Kjeldsen, J. (2008). “Retoriske Omstændigheder” In Rhetorica Scandinavica Kjøller, K. (1980). Gode grunde? : Introduktion til argumentationsanalyse : Elevhæfte. lærernoter (1. udgave, 1. oplag ed.). Kbh.: Gjellerup. Leff, M.C., & Utley, E.A. (2004). Instrumental and Constitutive Rhetoric in Martin Luther King Jr.'s "Letter from Birmingham Jail". Rhetoric & Public Affairs 7(1), 37-51. doi:10.1353/rap.2004.0026. Lund, A. K. og Petersen, H. (2007). “Troværdighed – image, identitet og ethos”. In Det sku’ vær’ så godt. Organisationskommunikation – cases og konsekvenser, Frederiksberg: Samfundslitteratur, pp. 121-135. McGee, M. C. (1990) “Text, context and the fragmentation of contemporary culture” I Western Journal of Speech Communication, 54 (Summer 1990), pp. 274-28 Miller, C. (2007). “What Can Automation Tell Us about Agency?” i Rhetoric Society Quarterly 37, s. 137-157 Roer, H., & Lund, M. (Eds.) (2014). “Retorisk kritik” In Retorikkens Aktualitet: Grundbog i retorisk kritik. København: Hans Reitzels Forlag. Sprog i praksis, No. 1 Roer, H. (2017). “Zoon politikon kai rhetorikon: Mennesket er af natur et socialt og retorisk væsen” In Retorik Magasinet (Aastorp, 1991), 26(104), 15-18. Luna Melin Uth  Deliberation og nye medier  Aarhus Universitetet  Studienr.: 201605925  KA Retorik – 2. semester  10/06-2020  Hjemmesider:  Altinget -“Snit af målinger: En kvart million nye S-vælgere er kommet til under coronakrisen”: https://www.altinget.dk/artikel/194013-snit-af-maalinger-en-kvart-million.nye-s-vaelgere-er-kommet-til-under-coronakrisen -Sidst tilgået 07/06-2020 Danmarks Radio -“Mette Frederiksens popularitet”: https://www.dr.dk/nyheder/politik/mette-frederiksens-popularitet-er-fordoblet-under.corona-krisen -Sidst tilgået 04/06-2020 Gallups seerundersøgelse: http://tvm.gallup.dk/tvm/pm/2020/pm2015_LiveVosdal.htm -Sidst tilgået 05/06-2020 Mette Frederiksens Instagram-profil: https://www.instagram.com/mette/ -Sidst tilgået 09/06-2020 Socialdemokratiet “Børnenes statsminister”: https://www.socialdemokratiet.dk/media/7860/boernenes-statsminister-der-er-en-anden.vej-for-danmark.pdf -Sidst tilgået 07/06-2020 Sundhedsstyrelsen -Tal og overvågning: https://www.sst.dk/da/corona/tal-og-overvaagning -Sidst tilgået 09/06-2020 Sundhedsstyrelsen om Corona-FAQ: https://www.sst.dk/da/corona/FAQ#corona-faq-corona -Sidst tilgået 07/06-2020 