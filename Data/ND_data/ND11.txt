Kommunikation1 IndledningDenne opgave undersøger hvilke kommunikative virkemidler der tages i brug for at opretholde kommunikationen i en given social situation. I dette tilfælde er den omtalte kommunikation et afsnit af debatprogrammet "Spørg Charlie", hvor 4 kendte paneldeltagere i fællesskab forsøger at besvare forskellige spørgsmål fra Danmarks befolkning. Det hele foregår foran et publikum i et studie, hvor værten, Michael Meyerheim, bestemmer slagets gang. De kommunikative virkemidler vil blive undersøgt ved hjælp af forskellige sociologiske teorikere baseret på pensum fra kurset "Kommunikation". Goffmans rollebegreb, hans teori omkring face-work og Nofsingers teori omkring Turn-taking være primære referencepunkter.Opgaven tager udgangspunkt i programmet "Spørg Charlie", afsnit 2 fra sæson 8, og det varer ca. 25 minutter. Paneldeltagerne er Niels Hausgaard, Ulla Terkelsen, Pernille Højmark og Jens Gaardbo. Både Niels Hausgaard og Pernille Højmark kommer fra underholdningsbranchen og er begge sangere. Niels Hausgaard er også entertainer, mens Pernille Højmark er skuespillerinde. Jens Gaardbo og Ulla Terkelsen har derimod en mere journalistisk og nyhedsrelateret baggrund, hvor Ulla Terkelsen er udenrigskorrespondent, og Jens Gaardbo er journalist og har været nyhedsoplæser i mange år. Som nævnt er Michael Meyerheim vært for programmet, hvor han stiller spørgsmål og sammenfatter besvarelserne fra paneldeltagerne. Programmet har kørt i en del år og paneldeltagerne er ofte tilbagevendende.I denne opgave vil teorierne først blive præsenteret i et isoleret teoriafsnit, hvorefter disse vil blive sat i sammenhæng med det empiriske data fra programmet i analyseafsnittet. Her vil empirien analyseres ud fra de udvalgte teorier, hvor der til sidst i opgaven vil konkluderes på analysen. Alle begreber vil være skrevet med kursiv, når de introduceres første gang, dog vil engelske termer være skrevet med kursiv gennem hele opgaven for overskuelighedens skyld.2 Teori2.1 Goffman: RollerI Goffmans teoretiske beskrivelser af sociale interaktioner låner han vokabulariet brugt i dramaturgien (Hviid Jakobsen og Kristiansen, 2002, s. 88). Goffman beskriver hverdagens sociale interaktioner som et rollespil, hvor en person indtager en rolle i en ansigt-til-ansigt situation med andre og udfylderpligterne for den specifikke rolle (Goffman, 2004, s. 195). I et rollespil skelnes der mellem rolle og position. En persons position ses i forhold til andre personers positioner i rollespillet. Positionen kan man træde ind i, udfylde og træde ud af (Goffman, 2004, s. 194). Positioner er ofte symboliseret med et statustegn, hvilket eksempel kunne være en læges påklædning. Rollen er nærmere den aktivitet som udføres ud fra de krav og forventninger, som findes til den givne position. Dette adskilles fra rolleudførelse, som er den faktiske udførelse af aktiviteter (Goffman, 2004, s.194).Goffman beskriver fire typer forhold, som en person kan have til en tildelt rolle: rolleforpligtelse, rolletilknytning, rolleomfavnelse og rolledistancering. En tildelt rolle kan have forskellige forpligtelser, som personen kan være tvunget til at leve op til. Dette er rolleforpligtelse. Det kan medføre, at personen kan føle sig fastlåst i en rolle (Goffman, 2004, s.198). I rolletilknytning skaber personen sit egen selvbillede baseret på rollen, hvilket betyder, at personen kan føle sig meget knyttet til sin rolle, da personen identificerer sig selv med den givne position og rolle (Goffman, 2004, s.198). Rolleomfavnelse er, når personen lade sig opsluge af rollen og lader sig forsvinde ind i den. Nogen vælger at omfavne en rolle for at skjule deres mangel på tilknytning til den (Goffman, 2004, s.206- 207). Rolledistancering beskriver Goffman ved hjælp af et eksempel: et barn på en karrusel. Forskelligt alt efter et barns alder opfører de sig skødesløst og uengageret på en karruseltur. Et barn forsøger måske at tage afstand fra rollen, som karrusel-kører ved at skifte hest undervejs eller holde fast kun med en hånd. Barnet tager på denne måde afstand af rollen ved at udtrykke at han ikke "bare" er der for at sidde på en uægte hest (Goffman, 2004, s. 207). Barnet fornægter ikke rollen, da kerneopgaven stadig udføres, men manipulerer i stedet egen tilknytning til opgaven (Goffman, 2004, s. 208).Noget der er vigtigt at pointere er, at alle personer er en del af flere forskellige rollesystemer, og dermed har mere end en rolle. I et givent rollespil skal en person kunne have andre roller for hvilende roller, mens de udfører den passende rolle. Dette kaldes rolleadskillelse (Goffman, 2004, s. 200).Hviid Jakobsen og Kristiansen (2002) beskriver, baseret på Goffman, et rollespil som en optræden, hvor personers aktivitet finder sted under konstant observation fra tilstedeværende. Denne optræden foregår i samarbejde med andre, hvor hver person har påtaget sig en bestemt rolle med de forpligtelser som føler med. Alle forsøger at overbevise hinanden om, at de er dem, som de udgiver sig for at være (Hviid Jakobsen & Kristiansen, 2002, s. 97). Der findes to forskellige områder, hvor rollerne udføres; scenen og bagscenen. Scenen er der, hvor optræden finder sted og hvor Holdet, som er alle personer
i den givne optræden, samarbejder om at opretholde den situation, som udspiller sig på scenen. Her er publikum som skal tages højde for, samt forventninger og normer som skal følges. På Bagscenen er personen skjult for publikum, hvilket betyder man kan træde ud af rollen og lade facaden falde (Hviid Jakobsen & Kristiansen, 2002, s. 100). En person kan også komme i en selvmodsigende rolle, hvor personen både er publikum og med på bagscenen på samme tid. Dette kan være problematisk, da personen på den måde kender holdets hemmeligheder (Hviid Jakobsen & Kristiansen, 2002, s. 100-101).2.2 Goffman: Face-workTæt relateret til Goffmans roller har han også præsenteret en anden teori som omhandler face-work. Face-work bruges af en person, som ønsker at opretholde et bestemt face (Goffman, 1955, s. 9). Et face er et selvbillede skabt af sociale tillagte egenskaber. I denne opgave vil face blive refereret til som "ansigt". Folk kan føle en tilknytning til et ansigt, hvilket gør at de vil gøre alt for at holde dette ansigt (Goffman, 1955, s. 3). Face-work er ikke blot for at opretholde sit eget ansigt, men også andre personers. En situation, hvor en andet persons ansigt er truet, kan medføre sammenbrud i kommunikationen, hvilket ingen ønsker. En persons ansigt er baseret på to typer tegn; Dem som personen giver og dem som personen afgiver. En person giver tegn ved verbalt at kommunikere og formilde et budskab. Tegn som afgives er utilsigtede og uundgåelige udtryk, som personen afsender. Dette er blandt andet toneleje, påklædning og mimik (Hviid Jakobsen & Kristiansen, 2002, s. 92). Tegn som afgives kan være ikke-intentionelle og være direkte modsigende af de tegn, som personen giver verbalt udtryk for. Folk forsøger ofte at kontrollere disse tegn for at skabe et tilfredsstillende selvbillede eller ansigt overfor andre. Andre personer bruger afgivne tegn til at teste gyldigheden af de givne tegn (Hviid Jakobsen & Kristiansen, 2002, s. 94).Goffman fremstiller forskellige centrale begreber som er tilknyttet face-work, og disse begreber indikerer, hvilke situationer en person kan komme i baseret på givne og afgivne tegn i en ansigt-til- ansigt kommunikation. To be in face/have face betyder at personen har et passende ansigt til situationen, hvor to maintain face er, når personen forsøger at bevare ansigt i frygt for at miste det (Goffman, 1955, s. 4). En person kan tabe ansigt, hvis de kommer in wrong face, out of face eller shamefaced. To be in wrong face sker, når fremstillet information ikke stemmer overens med personens selvfremstillling. Andre kan stille en person i denne situation, men man kan også selv afgive udtryk, som ikke stemmer overens med ens ansigt (Goffman, 1955, s. 5). Når en person er out
of face har personen ikke nogen reaktion eller grimasse klar som reaktion til den modsigende information omkring sit ansigt. Hvis personen selv bemærker man er in wrong face/out of face, føler personen sig ofte skamfuld og ydmyget, hvilket kaldes shamefaced (Goffman, 1955, s. 5). Goffman bruger begrebet poise, når en person forsøger at skjule, at de har tabt ansigt under en kommunikation (Goffman, 1955, s. 6). Hvis der er sket en hændelse, som kan true en persons ansigt, vil personen eller andre ofte lade som om, de ikke har bemærket dette for ikke at ødelægge kommunikation. Det kaldes taktfuld blindhed (Goffman, 1955, s. 13). Deltagere kan også give face til andre, for eksempel hvis de føler at personens nuværende ansigt er truet (Goffman, 1955, s. 6).Hvis skaden er sket og en person har tabt ansigt, så skal gruppen igennem en korrektionsproces. Goffman beskriver 4 faser i denne korrektionsproces, som skal hjælpe med at genoprette balancen i kommunikationen; udfordring, tilbud om korrektion, accept og reintegration (Goffman, 1955, s. 17). I udfordrings-fasen tager deltagere beslutningen om at påtale den problematiske hændelse. Udfordreren, som er skyld i hændelsen, kan også selv påtale det (Goffman, 1955, s. 17). I Tilbud om korrektion-fasen får udfordreren mulighed for at korrigere hændelsen, for eksempel ved at sige det var for sjov eller at en anden tvang dem. Andre deltagere kan også forsøge at korrigere hændelsen. I denne fase fremstiller udfordreren eller offeret en straf eller kompensation som undskyldning (Goffman, 1955, s. 16). Accept-fasen er tildelt offeret, der tabte ansigt. Personen kan vælge at acceptere eller afslå den kompensation, som foreslås for at genetablere kommunikationen (Goffman, 1955, s. 17). Den sidste fase er reintegration, hvor den skyldige udviser taknemmelighed fra accepten af undskyldningen. Herefter er der igen balance i kommunikationen. Denne genopretning af kommunikationen afviges fra, for eksempel hvis udfordreren ikke kommer med en undskyld i tilbud om korrektion-fasen eller offeret ikke vil tage imod undskyldning i accept-fasen (Goffman, 1955, s.17).2.3 Nofsinger: Turn-takingIfølge Nofsinger er kommunikation organiseret i sekvenser, hvor hver udtalelse er et respons på en tidligere udtalelse. Hver udtalelse, som kan være et enkelt ord eller en sætning, kaldes for en tur (Nofsinger, 1991, s. 79). Turn-taking er måden, hvorpå turene bliver fordelt for at undgå sammenbrud af kommunikationen. Man kan forudsige slutningen på en tur ved hjælp af Transition relevance place (TRP). TRP fremkommer til slut i en tur og markerer overgangen mellem en person er færdig med at tale og den næste overtager (Nofsinger, 1991, s. 81).
For at afgøre, hvem som har ret ved et TRP, findes der forskellige måder, hvorpå man kan tildele turen til den næste taler. Current speaker selects er, når den nuværende taler vælger, hvem der skal have næste tur. Dette gør taleren enten være ved at få øjenkontakt med personen eller henvende sig til personen ved navn i løbet er sin egen tur (Nofsinger, 1991, s. 82). Her er aftageren af næste tur afgjort inden TRP, og personen har pligt til at tage turen. Hvis den nuværende taler vælger en person, kan ingen anden tildelingsmåde overgå denne. Self-selection kan ske, hvis en taler ikke har valgt en aftager af næste tur ved endt TRP. Her har den deltager, som er hurtigst tage turen, retten til at tale først og andre burde stoppe med at snakke (Nofsinger, 1991, s. 83). Dette kan ofte føre til miskommunikation, hvis flere deltagere ønsker at tage turen, og hvis en person tager turen, selvom han eller hun ikke talte først (Nofsinger, 1991, s. 84). Hvis hverken den nuværende taler eller andre deltagere tager turen ved en TRP, kan taleren være at benytte speaker continuation. Her forsætter taleren med at snakke, og dermed forlænger sin tur. Dette er såfremt ingen af de andre tildelingsmetoder brugt (Nofsinger, 1991, s. 85). Det er også muligt at reservere en udvidet tur, hvis taleren for eksempel ønsker at fortælle en historie (Nofsinger, 1991, s. 91).I ansigt-til-ansigt kommunikation findes der forskellige typer stilhed, som håndteres forskellige alt efter hvor de ligger i en tur (Nofsinger, 1991, s. 94). Lapse er stilhed omkring en TRP, hvor ingen aftager af næste tur er bestemt af den nuværende taler og ingen af de andre tur-tildelingsmetoderne taget i brug (Nofsinger, 1991, s. 94). Et gap er stilheden ved TRP, hvor nuværende taler ikke har valgt en aftager, og self-selection ikke er begyndt endnu (Nofsinger, 1991, s. 94). Den sidste type stilhed er en pause. Dette er stilhed i den nuværende talers tur, som tilhører denne taler. Det foregår ikke ved en TRP, men sker for eksempel hvis taleren leder efter et ord (Nofsinger, 1991, s. 95). Hvis speaker continuation bliver brugt, bliver stilheden ved TRP, et gap, automatisk en pause i den forlængede tur. Miskommunikation sker, selvom man forsøger at holde sig til reglerne for en samtale, for eksempel hvis to deltagerne benytter self-selection på samme tid. Det kaldes et overlap, når flere deltagere snakker på samme tid, hvilket er normalt i turn-taking (Nofsinger, 1991, s. 102). Ifølge Nofsinger adskiller overlap sig fra afbrydelser, da afbrydelser er, når disse overlap overtræder reglerne for turn- taking (Nofsinger, 1991, s. 101). Afbrydelser sker ofte, når en deltager overlapper den nuværende talers tur uden der er et TRP i sigte (Nofsinger, 1991, s. 102). Overlap kan også ske uden at være en afbrydelse, hvis deltageren forudså et TRP, som ikke kom alligevel. Så længe personen stopper, når de indser overtrædelsen af reglerne, så er det ikke en afbrydelse (Nofsinger, 1991, s.103).
Turn-taking er en motivation for at lytte til samtalen ligegyldigt om man finder det spændende eller ej (Nofsinger, 1991, s. 90). Hvis man ønsker næste tur, skal man følge med for at vide, hvornår en TRP fremkommer og for ikke at overtræder reglerne og risikere sammenbrud af kommunikationen. Overtrædelser skal i værste fald føre til sanktioner (Nofsinger, 1991, s. 98).3 Analyse3.1 Goffman: RollerI "Spørg Charlie" er der, som beskrevet i sektion 1, paneldeltagere, publikum og værten Michael Meyerheim til stede. Med denne opsætning, ligner dette en optræden, direkte som Hviid Jakobsen og Kristiansen (2002) beskriver det. Scenen er den scene, som panelet sidder på, og paneldeltagerne sammen med værten udgør holdet, som sammen skal optræde. Publikum er de tilskuere, som kun oplever holdet på scenen og aldrig ser, hvad der foregår på bagscenen. Både panelet og værten har hver deres rolle i rollespillet, hvilket betyder, at de har nogle forpligtelser, som skal udføres. Værten har den øverste position i situationen, da han skal give ordet til folk, afbryde og stille spørgsmålene. Når en person er tildelt rollen som vært, ved andre, at han har det sidste ord. Han må derfor også bryde de kommunikative regler, hvis nødvendigt. Her er et eksempel på, at det er ham, som styrer ordet:M. Meyerheim 11:33 "Vil du gerne svare Niels Hausgaard?" (Bilag 1, s. 8)Her giver han ordet til N. Hausgaard, og N. Hausgaard tager det. M. Meyerheims højere position er tydeliggjort ved, at han sidder modsat paneldeltagerne på scenen, og at han holder nogle kort i hånden. I løbet afsnittet af gør M. Meyerheim dog ikke særlig meget brug af sin højere position og lader ofte paneldeltagerne tage ordet fra ham (eksempel i bilag 1, s. 3, 3:17 & 4:08).Paneldeltagernes rolle er at besvare de stillede spørgsmål på bedst mulig måde. De skal på samme tid underholde publikum, som sidder i studiet og de skal følge M. Meyerheims agenda. Alle paneldeltagerne har samme position i kommunikationen. Da flere af disse paneldeltager har deltaget i flere afsnit sammen, så kender de hinanden og deres individuelle måder at opføre sig på. Dette kan betyde, at de har nogle forudindtaget roller inden for holdet, som publikum ikke nødvendigvis kender til. Derudover er holdet også sammen på bagscenen og oplever hinanden bag facaden på scenen.
Som nævnt i indledningen sektion 1, er alle paneldeltagere kendte fra andre sammenhænge, hvilket gør det tydeligt for publikum at deltagerne også er del i andre rollesystemer. En paneldeltager, som specifikt skal kunne adskille forskellige roller, er J. Gaardbo. Da han er tidligere nyhedsoplæser og dermed også en slags vært, har han været vant til at styre ordet. I dette rollesystem, er han dog kun deltager, og skal følge en anden vært agenda. Rolleadskillelsen mellem den hvilende rolle og den nuværende rolle, synes dog ikke at være noget problem for ham.I løbet af afsnittet udviser paneldeltagerne en generel forpligtelse, tilknytning og omfavnelse af deres rolle. De engagerer sig meget for at give gode svar på stillede spørgsmål, og hvis de er uenige med de andre, så nævner de også dette. P. Højmark udviser specielt meget rolleomfavnelse, da hun ofte bryder kommunikative regler for at få sine forslag igennem. Til slut ved et spørgsmål gennemgår M. Meyerheim panelets endelige svar, og da P. Højmark ikke føler hendes løsningen er nævnt, afbryder hun M. Meyerheim for at få den igennem. Hun gav løsningen, at parterne i problemstillingen kunne snakke om det (bilag 1, s. 6, 7:52). Hendes engagement fik hende til at afbryde M. Meyerheim, som i forvejen har en højere position end hende og følger andre regler. Derudover fandt J. Gaardbo hendes løsningen utilstrækkelig til at besvare spørgsmålet:J. Gaardbo 8:01	"Det er godt vi har landsdækkende fjernsyn, ellers så [M. Meyerheim ogP. Højmark griner] ellers så kunne vi da ikke finde ud af nogen problemer [Alle griner]" (Bilag 1, s. 6)Denne kommentar fra J. Gaardbo kan tolkes som en rolledistancering, da han gør grin med en forpligtelse som paneldeltagernes rolle har, nemlig at besvare spørgsmålene. Han benægter ikke rollen, men sætter spørgsmålstegn ved rolleudførelsen og rollens betydningen i et større sammenhæng.I dette afsnit af "Spørg Charlie" findes der en interessant episode, som vil være tilbagevendende i løbet af analysen. Et spørgsmål kommer til panelet omkring hvad man gør ved folk, som altid kommer for sent (Bilag 1, s. 8, 12:33). Allerede inden M. Meyerheim har afsluttet spørgsmålet, råber flere paneldeltagere "Jens Gaardbo!" og M. Meyerheim forsætter spørgsmålet ved at specificere det, så det passer på deres situation med J. Gaardbo. Hele besvarelsen af dette spørgsmål kommer til at omhandleJ. Gaardbo, som til tider kommer for sent til optagelserne på programmet. I forhold til Goffmans teori
omkring roller, kan den situation tolkes som om at nogen fra holdet trækker information fra bagscenen med ind på scenen, hvilket skaber nogle selvmodsigende roller. I starten af spørgsmålet laver de bare hentydninger til, hvad der sker bag scenen, men M. Meyerheim føler det nødvendigt at forklare situationen for publikum (Bilag 1, s. 9, 13:33, citat indsat i sektion 3.3). I dette tilfælde angiver holdetJ. Gaardbos handlinger på bagscenen til publikum, hvilket giver dem selvmodsigende roller, da de som tilskuere både oplever J. Gaardbo bag facaden og på scenen. Denne situation skaber ubalance i kommunikationen, hvilket betyder at holdet skal i gang med Face-work for at genoprette kommunikationen. Dette er fokus i det næste afsnit.3.2 Goffman: Face-workGoffmans teorier om roller og face-work tæt relateret, da roller beskriver kommunikative situationer, mens face-work beskriver virkemidlerne mennesker bruger for at opretholde disse situationer.I "Spørg Charlie "-afsnittet flyder kommunikationen generelt ret godt, og det meste af tiden er paneldeltagerne i stand til at maintain face, be in face eller have face. I den ovenfor omtalte situation sker der dog en stor ændring, da hele panelet udstiller J. Gaardbo foran publikum (Bilag 1, s. 8, 12:33). Lige så snart U. Terkelsen og P. Højmark peger og råber "Jens Gaardbo!", ser J. Gaardbo meget overrasket ud og slår ud med armene (Bilag 1, s. 8, 12:45). Her kan det argumenteres at de andre paneldeltagere give face til J. Gaardbo, dog med det formål at give ham en lærestreg og ikke for at give ham et bedre ansigt. Det givne ansigt virker ikke til at stemme overens med J. Gaardbos selvfremstilling og nuværende ansigt. Hans mimik kan tolkes, som om han blev overrumplet over det pludselige angreb mod hans ansigt, og at han ikke har noget passende ansigt klar det denne situation. Han er derfor out of face. Publikum, værten og de andre paneldeltagere griner af denne situation, og han sidder og smiler ned i jorden. Dette kan tolkes som, at han forsøger at poise ved at lade som om, han også synes, at det er sjovt, og at han ikke føler sig ramt. Dog afgiver han også andre tegn på at han måske ikke er så godt tilpas i situationen. Mens han smiler ned i jorden, er hans øjne er meget udspilede, hvilket samlet set kan tolkes som et meget anstrengt ansigtsudtryk. Selvom han forsøger at poise og kontrollere de tegn han afgiver, så lykkedes det ikke helt. Dette kan betyde, at hvis de andre deltagere opfatter, at han har tabt ansigt, at der er behov for en korrektionsproces for at få kommunikationen tilbage i balance.Da M. Meyerheim forsætter med at pointere J. Gaardbos handlinger på bagscenen ved at specificere spørgsmålet, så det passer på deres situation, udtrykker J. Gaardbo igen overraskelse og kigger ned i jorden. Her forsøger U. Terkelsen at gøre angrebet mindre direkte ved at sige "for eksempel som, for
eksempel som" (Bilag 1, s. 8-9, 12:54). Efter dette, som kunne ligne et forsøg på at redde J. Gaardbos ansigt, hvisker hun dog noget ud mod publikum, som om J. Gaardbo ikke skulle se det. Dette får første gestus til at virke som blot en del af angrebet. Mens M. Meyerheim forsætter oplæsningen af spørgsmålet, sidder J. Gaardbo bare og kigger ned i jorden, uden at smile som før, og det ville jeg tolke som om han var ubehageligt til mode. Dette tydeliggør også, at han har tabt ansigt, men nu er han out of face uden at han forsøger at poise. Det virker ikke til at de andre deltagere bemærker, at J. Gaardbo reaktion, men dette kan også være, fordi de vælger at bruge taktfuld blindhed. Til trods for denne reaktion fra J. Gaardbo forsætter paneldeltagerne med at prikke til ham både fysisk og psykisk, hvor han vælger at poise og spille med på det.P. Højmark 13.26	"Og hvad er det der gør at [P. Højmark prikker til J. Gaardbo, han lader som om han sover, alle griner, hun skubber til ham for at vække ham]" (Bilag 1, s. 9)Det at J. Gaardbo lader som om han sover, kan både tolkes som at han er træt af at blive kørt på og at det er kedeligt, det som de siger. Reaktionen som helhed tolkes dog som en måde at poise for at lade som om, han ikke har tabt ansigt. Da han efterfølgende selv får ordet, laver han lidt sjov, men han forsøger også at forsvare sig med en alvorlig mine (Bilag 1, s. 9, 13:52). Da de andre paneldeltagere flere gange forsøger at overtage, tager J. Gaardbo armene over kors, hvilket kan tolkes som en forsvarsmekanisme. Han "beskytter" sig selv. Diskussionen forsætter med flere kommentar imod J. Gaardbo, men på et tidspunkt tager N. Hausgaard ordet og påbegynder korrektionsprocessen:N. Hausgaard 17:03	"Og nu er det lidt uheldigt at Jens er kommet så meget i fokus lige i det her. Og det må du også undskylde (J. Gaardbo: Ja!), men [U. Terkelsen overtager]" (Bilag 1, s. 11)I denne kommentar går N. Hausgaard ind i udfordring-fasen, da han påtaler hændelsen, som har satJ. Gaardbo i denne situation. J. Gaardbo udtaler også et tydeligt "ja", efter denne påtale, hvilket indikerer, at han har følt sig angrebet. N. Hausgaard får i samme sætning videre til tilbud om korrektion-fasen ved at undskylde. Dog er det hele panelet, som i denne situation er udfordreren, ogU. Terkelsens efterfølgende kommentar: "Jeg tror han overlever" (Bilag 1, s. 11, 17:10), indikerer, at hun ikke er helt enig i den kompensation og undskyldning, som N. Hausgaard kommer med. N.
Hausgaard forsætter med en generel kommentar til spørgsmålet, og J. Gaardbo svarer på denne kommentar:J. Gaardbo 17:25	"Og det har du strengt taget ret i" (Bilag 1, s. 11)Dette kan tolkes som en del af accept-fasen, da J. Gaardbo anerkender, at han er enig i udsagnet. Tonelejet afgiver også tegn, som indikerer et tilgivende aspekt. N. Hausgaard afslutter deres interne korrektionsproces med reintegration i form af "Godt" (Bilag 1, s. 11, 17:26). Kort tid efter forsøgerU. Terkelsen også at genoprette balancen ved flere gange i samme sætning at nævne, at hun altså ikke taler som J. Gaardbo specifikt (Bilag 1, s. 12, 17.52). Her giver hun tegn på, at det ikke omhandler ham, men gentagelsen af konstateringen kan tolkes som at afgive tegn på det modsatte.Endeligt inden besvarelsen af spørgsmålet rundes af, sørger M. Meyerheim for at afslutte med at anerkende at J. Gaardbo måske fik lidt for meget negativ opmærksomhed:M. Meyerheim 18:35     "Nå, Jeg troede aldrig det her skulle ske Jens, men jeg. Det er lige før jeg får ondt af dig. (N. Hausgaard: arrh) [U. Terkelsen overtager]" (Bilag 1, s. 12)Da M. Meyerheim, som nævnt tidligere, har en højere position end de andre på scenen, kan denne kommentar, ses som en kompensation i tilbud om korrektion-fasen fra alle i panelet til J. Gaardbo, selvom de resterende faser ikke er til stede. Dermed er kommunikationen tilbage i balance, og de kan forsætte med næste spørgsmål, hvor alle deltagere have face igen.I denne sektion har vi kigget på Goffmans face-work for at se, hvordan disse kommunikative virkemidler bruges til at opretholde kommunikationen. Der findes mange måder, hvorpå kommunikationen kan bryde sammen, derfor findes der også andre virkemidler til at opretholde den. Næste afsnit vil omhandle Nofsingers teori omkring turn-taking, og hvordan turn-taking hjælper med at opretholde kommunikationen.3.3 Nofsinger: Turn-takingTurn-taking er som sagt et af de kommunikative virkemidler som bliver brugt i ansigt-til-ansigt kommunikation for at sikre sig at kommunikationen ikke bryder sammen. Turn-taking viser også
nødvendigheden i at lytte med i en samtale, hvis man ønsker at tilføje noget til samtalen uden at overtræde reglerne.I det omtalte "Spørg Charlie"-afsnit bliver der for det meste orienteret mod turn-taking reglerne for at opretholde kommunikationen. Der ses eksempler på de forskellige tur-tildelingsmetoder, hvilket indikerer at reglerne i allerhøjeste grad bliver fulgt. Brugen af Current speaker selects er eksemplificeret i første citat i sektion 3.1, hvor M. Meyerheim bruger sin tur på at give ordet til N. Hausgaard. M. Meyerheim brugte self-selection for at få denne tur. Tur reservation bliver også brugt ofte i afsnittet. For eksempel starter P. Højmark en sætning med "Jamen for eksempel ... " (Bilag 1,s. 2, 2:30). Med dette udsagn ved alle deltagere, at hun skal bruge en rum tid til at fuldende hendes eksempel, og de lader hende dermed forlænge hendes tur. I løbet af denne tur, kommer der dog nogle overlap fra andre deltagere, men som alle er støttende overlap, og dermed ikke forstyrrer eller afbryder hendes talestrøm.Allerede i besvarelserne på det første spørgsmål opstår der en del miskommunikation blandt paneldeltagerne på baggrund på forskellige ting. Flere gange kommer der et TRP, hvor den nuværende taler ikke har tildelt turen til en ny person, og der opstår dermed et gap, hvor flere kan tage turen. Flere deltagere ønsker ofte denne, hvilket betyder, at de alle forsøger at bruge self- selection. I nogle af scenarierne forsøger den nuværende taler på samme tid også at bruge speaker continuation, hvilket medfører at endnu flere taler oveni hinanden (bilag 1, s. 3, 4:08). Særligt i et program med publikum kommer der nogle ekstra lange periode, hvor ingen fra holdet snakker, da reaktioner fra publikum, for eksempel grin, alligevel overdøver alt tale. Efter sådan en "stilhed", som egentlig stadig enten er en lapse, gap eller pause, alt efter hvornår den forekommer, forsøger flere deltagere dog ofte at benytte self-selection (Bilag 1, s. 3, 3:38). Disse scenarier med miskommunikation er dog ikke nødvendigvis overtrædelser af turn-taking reglerne, det er nok mere grundet engagement i spørgsmålet, samt rolleforpligtelse og rolleomfavnelse, som Goffman beskriver.Et eksempel, hvor reglerne bliver overtrådt et par gange, kan ses i analyse af P. Højmarks handlinger. Som nævnt i sektion 3.1 omfavner P. Højmark sin rolle og er meget engageret igennem programmet, hvor hun for eksempel flere gange afbryder M. Meyerheim til trods for, at han har en højere position end hende (Beskrevet i sektion 3.1, samt se bilag 1, s. 6, 7:52). Hun vil meget gerne have sine meninger og råd igennem, hvilket medfører en del overtrædelser af de kommunikative regler, specifikt turn-taking. Hun bryder ofte ind i andre taleres pause, dog både med støttende kommentar
(Bilag 1, s.2, 1:45) og som direkte afbrydelser (Bilag 1, s. 7-8, 10:58). Hvis hun bliver meget engageret, overlapper hun flere forskellige talere under deres ture. I det tidligere nævnte eksempel, hvor de diskuterer om folk, der kommer for sent, har hun en tendens til at overlappe alle, samt afbryde ved at forsøge at tage turen i midten af andres ture:M. Meyerheim 13:33      "Nu kan man sige, (P. Højmark: er det fordi du ligner en søvnamøbe?) nu er der jo mange seer her, der ikke er klar over, at fordi Jens han er her jo altid, (P. Højmark: ja) når programmet starter. Programmet er så tit lidt forsinket i gang [publikum griner], men man kan sige Jens har en tilbøjelighed til en gang imellem at dukke en lille smule sent op. [J. Gaardbo overtager]"J. Gaardbo 13:48	"Man skal jo ikke spilde tiden [P. Højmark prøver at sige noget] og [N. Hausgaard overtager]"N. Hausgaard 13:50	"Nej men man skal heller ikke spilde andres tid"J. Gaardbo 13:52	"Nej (P. Højmark: Nej og det er det) Jeg kommer når den røde lampe lyser, så er jeg her, (U. Terkelsen: arh) men alt det med at sige: nå goddav, hvordan går det? [J. Gaardbo tager armene over kors. N. Hausgaard overtager]" (Bilag 1, s. 9)I ovenstående eksempel ser man både at hun lave støttende overlap (2. gang i M. Meyerheim 13:33), men også at hun forsøger at benytte self-selection i en pause i J. Gaardbos tur, fordi hun forudså en TRP (J. Gaardbo 13:48). Hun erkender dog hendes overtrædelse og stopper med at snakke. N. Hausgaard afbryder dog med det samme lige efter, og det lykkedes ham at tage turen fra J. Gaardbo, selvom han egentlig overtrådte reglerne.P. Højmarks rolleomfavnelse og engagement for at besvare spørgsmålene kan være skyld i, at hun ikke lytter ordentligt til de andres udtalelser, og dermed kommer til at afbryde, fordi hun ikke orienterer sig imod turn-taking reglerne. Med Goffmans teorier i tankerne kan dette i værste fald tænkes at have konsekvenser for hende. Hun kan risikere at komme in wrong face, da hendes ekstreme rolleomfavnelse kan føre til, at hun afgiver tegn på at hendes besvarelser er mere rigtige eller vigtige end det resterende panels. Da de alle sammen er et hold og har samme position, burde hun ikke have det selvbillede, og det stemmer ikke overens med andres syn på hendes rolle og ansigt. Derudover
kan hendes overtrædelser af reglerne også modarbejde hendes pointer og besvarelser, da overtrædelserne påvirker folks syn på hende.Trods miskommunikation i løbet af programmet, er der dog ingen store problemer eller sammenbrud i kommunikation i forhold til turn-taking. Der er heller ikke nogen steder, hvor deltagere føler behov for at påpege overtrædelser af reglerne, selvom flere små overtrædelser finder sted.4 KonklusionI denne opgave er det blevet undersøgt hvilke kommunikative virkemidler, der bliver brugt til at opretholde og genoprette kommunikation. Til opgaven er en række teoretikere blevet brugt til at undersøge problematiske situationer i løbet af empirien. Analysen af den valgte empiri, et "Spørg Charlie"-afsnit, har fremvist at der i flere tilfælde i løbet af programmet har været episoder, hvor kommunikative regler ikke er blevet overholdt. Selvom dette er tilfældet, lykkedes det stadig deltagerne af flere omgange til at opretholde kommunikationen. Ved hjælp af Nofsingers teori omkring turn-taking blev det fremvist at deltagerne ofte orienterede sig imod reglerne. Det skete dog, at folk afbrød hinanden, hvilket er en overtrædelse af reglerne. Det var dog ikke så store brud på reglerne, at det blev påpeget af deltagerne eller ødelagde kommunikationen. Goffmans teori omkring face-work viste et scenarie, hvor en person tabte ansigt, som medførte et behov for at genoprette personen ansigt, således kommunikationen kan fortsætte. Goffmans roller gav et generelt overblik, samt en forklaring på, hvorfor nogle deltager opførte sig anderledes end andre. De tre teorier er meget komplementerende og kan sammen skabe en dybere analyse af de samme scenarier og kan forklare forskellige vinkler, problematikker og virkninger, som handlingerne har på opretholdelsen af kommunikationen.