En retorisk analyse og vurdering af multimodalitet i videospottet Rang-tan: The story of dirty palm oil Indholdsfortegnelse 1.0 Indledning Palmeolie anvendes i et væld af produkter – såvel fødevarer som skønhedsprodukter. Efterspørgslen på denne vegetabilske olie er stor, og konsekvenserne heraf er mindst lige så store: regnskove ryddes og afbrændes, truede dyrearter mister deres hjem, og klimaet lider last. Med videospottet Rang-tan: The story of dirty palm oil, som blev offentliggjort på Greenpeaces internationale YouTube-kanal (Greenpeace International) d. 13. august 2018, retter Greenpeace sin opmærksomhed mod produktionen af palmeolie. Spottets fortælling om orangutangen, Rang-tan, som mister sin mor og sit hjem, bliver fortalt af forfatteren og skuespillerinden Emma Thompson. Greenpeaces hensigt med videospottet er at lægge pres på de virksomheder, der i 2020 har forpligtet sig til at stoppe samarbejder med selskaber, der forårsager rydning af regnskoven til fordel for palmeolieplantager. Dette benævner Greenpeace ’beskidt’ palmeolie. Fordi Greenpeace har dette ærinde i verden, og videospottet samtidig er animation, gør organisationen brug af fiktionalitet. Måden, hvorpå Greenpeace kritiserer palmeolieindustrien, er interessant, da organisationen har valgt udelukkende at fokusere på produktionen af palmeolie, hvorfor de ikke bebrejder skovarbejderne for orangutangernes skæbne.1 Interessant er det ligeledes, at videospottet er bygget op omkring antitesen natur versus kultur, hvor det klart skildres, at naturen ofres for kulturens brug af palmeolie i produkter. Videoen er et multimodalt ensemble, og derfor vil jeg i denne opgave undersøge, hvordan modaliteterne og deres betydningspotentiale bidrager til Greenpeaces kritik af virksomheder, som anvender ’beskidt’ palmeolie i deres produkter, samt organisationens såvel implicitte som eksplicitte opfordring til handling fra seerens side. I opgavens første del vil jeg med udgangspunkt i Kjeldsens forståelse af den retoriske situation gøre rede for konteksten. Af opgavens anden del fremgår en analyse af videospottet mod fokus på dettes brug af modes: den tekstlige, billedlige og lydlige mode. Blandt andre inddrages Kress og van Leeuwen i denne del. I opgavens tredje del vurderes og konkluderes det, hvorvidt videospottet er en passende respons. Med afsæt i Campbell og Burkholders forståelse af effektkriteriet vil jeg desuden vurdere, om spottet er effektivt. 1 Jf. Lecture in progress (2018) 2.0 Konteksten Skildringen af konteksten tager udgangspunkt i Jens E. Kjeldsens forståelse af den retoriske situation, herunder Five contexts of rhetorical discourses.2 Jeg vil i denne kontekstanalyse behandle de tre yderste lag, hvor jeg har valgt at slå de to yderste lag sammen. Analysen af den retoriske diskurs vil fremgå af opgavens anden del. Kjeldsen forsøger at gentænke den retoriske situation i en multimedieret virkelighed. Mediebilledet er fragmenteret, og retor er ligeså. På én og samme tid adresserer retor flere forskellige publikummer og situationelle, påtrængende problemer. Alt, hvad der bliver præsenteret gennem lyd, ord og billeder, ”[…] get a life of their own in a fragmented, uncontrollable public” (Kjeldsen 2008:117). Alt sammen qua massemedierne.3 For Michael McGee står det klart, at diskursen hverken kan eller skal separeres fra sin kontekst. Dermed sagt, at diskursens budskab kun er muligt at forstå ved at referere til konteksten.4 2.1 Den historiske og kulturelle situation samt den nutidige sociale og politiske situation Palmeolie bliver brugt i fødevarer, skønhedsprodukter og som biodiesel. Verden over er palmeolie den mest anvendte vegetabilske olie, og den stigende efterspørgsel har betydelige konsekvenser for regnskoven, klimaet, mennesker og biodiversiteten. Regnskoven bliver ryddet og afbrændt til fordel for palmeolieplantager5, hvilket også bliver pointeret i videospottet: ”They’re [humans] burning it for palm oil […]” (0:53). Dette foregår i Sydøstasien, Latinamerika og Afrika. I 2008 overgik Indonesien Malaysia som verdens største palmeolieproducent. Fra 1998 til 2008 var palmeoliearealet i Indonesien steget med 279% og udgør nu et areal på 15 millioner hektar; det samlede areal af Danmark, Schweiz, Holland og Belgien.6 Sammenligner man med tallet i 1985 var kun (set i forhold til 15 millioner hektar) 0,6 millioner hektar land beslaglagt af palmeolieplantager.7 Når regnskoven brændes af, udledes der enorme mængder CO2, fordi biomassen under regnskoven opbevarer CO2. Forskere peger på, at ét kilo palmeolie udleder fem kilo CO2.8 2 Jf. Kjeldsen (2008:124) 3 Jf. Ibid. (2008:116f.) 4 Jf. Ibid. (2008:122) 5 Jf. Heide (2018) 6 Jf. Verdens Skove 7 Jf. Nielsen (2007) 8 Jf. Heide (2018) Også regnskovens dyr – tigere, næsehorn, elefanter og orangutanger9 – er truet qua palmeolieindustrien. Greenpeace har i videospottet valgt at have orangutangerne i fokus. Dette fremgår af titlen Rang-tan: The story of dirty palm oil, hvor Greenpeace desuden gør opmærksom på, at videospottet er ”Dedicated to the 25 orangutans we lose every day” (1:22). Grunden til dette er, at 100.000 orangutanger er døde inden for de seneste 16 år, og hvis produktionen af ’beskidt’ palmeolie fortsætter, kan orangutangerne risikere at uddø.10 Blandt andre stiftede World Wildlife Fund (WWF) i 2003 ’Roundtable on Sustainable Palm Oil’ (RSPO), som skal være med til at sikre ansvarlig produktion af palmeolie.11 Et af kriterierne for at blive RSPO-certificeret er, at områder og skove med truede arter ikke må ryddes. Skovafbrænding må heller ikke finde sted.12 Til trods herfor dokumenterede Greenpeace i 2018, at verdens største forhandler af palmeolie, Wilmar, medlem af RSPO’s ledelse, havde forbindelser til rydning af regnskovsområder.13 I 2010 forpligtede medlemmer af Consumer Goods Forum (CGF) sig til at stoppe samarbejder med selskaber, som bidrager til rydningen af regnskove. Dette mål, som også figurerer i FN’s Verdensmål, skal være nået i 2020. I 2018 udfordrede Greenpeace 16 medlemmer af CGF til at demonstrere deres fremskridt mod en renere forsyningskæde taget palmeolie i betragtning. Den ene halvdel af medlemmerne fremlagde deres forsyningskæder; den anden halvdel gjorde ikke.14 Endnu ingen virksomheder har dog ifølge Greenpeace dokumenteret, at de afviser leverandører af palmeolie, som forårsager skovrydning. Nærværende videospot markerer starten på Greenpeaces kampagne og det pres, organisationen vil lægge på de virksomheder, som har forpligtet sig til 2020-målene.15 Af videobeskrivelsen på YouTube fremgår det tydeligt: “Sign the petition and tell big brands to stop using palm oil from forest destroyers: http://greenpeace.org/saverangtan” (Greenpeace International). Videospottet er gået viralt, hvilket kendisser, som har delt spottet på diverse sociale medier, har bidraget til. Spottet 9 Jf. WWF: ”Palmeolie skader skoven” 10 Jf. Greenpeace: ”Palmeolie-industri rydder Indonesiens regnskove i høj hast” (2018) 11 Jf. WWF: “Palmeolie skader skoven” 12 Jf. WWF: ”Ansvarligt produceret palmeolie” 13 Jf. Greenpeace: “Palmeolie-industri rydder Indonesiens regnskove i høj hast” (2018) 14 Jf. Greenpeace: ”Moment of Truth” (2018) 15 Jf. Young (2018) blev tilmed vist i biografer i hele Storbritannien.16 I skrivende stund har spottet rundet over 600.000 visninger på YouTube17, og 1.287.54318 mennesker verden over har skrevet under. Supermarkedskæden Iceland havde i august 2018 meddelt, at de havde forpligtet sig til at være palmeolie-frie ved udgangen af 2018. Derfor lånte kæden i november samme år videospottet til deres årlige julekampagne. Dog forbød NGO’en Clearcast, som godkender reklamering på britisk tv, videoen på britisk tv, da spottets agenda ansås værende for politisk.19 Bevidstheden om palmeolieindustrien blev til trods herfor øget, og Greenpeace har desuden i tankerne at producere fortællingen om orangutangen, jf. videospottet, i bogform grundet spottets succes.20 2.2 Den retoriske situation Den retoriske situations tre konstituerende elementer er ifølge Bitzer: det påtrængende problem, publikum og de tvingende omstændigheder.21 Situationen fremkalder diskursen. Det påtrængende problem i nærværende tilfælde er derfor, at palmeolieindustrien rydder regnskovene til fordel for palmeolieplantager. Dette forårsager, at regnskovens dyr, herunder orangutanger, bliver slået ihjel, klimaet belastes, og mennesker mister hus og hjem. Modsat Bitzer er Vatz af den overbevisning, at situationen kun opstår, idet en retor giver denne eksistens gennem ytring.22 Retor sætter dermed diskursen for situationen. Med udgangspunkt i denne forståelse er det påtrængende problem, at virksomheder som eksempelvis Nestlé og Unilever til trods for deres forpligtelse, jf. 2020-målene, til stadighed anvender ’beskidt’ palmeolie. Publikum skal være formidlere af forandring; mediators of change. Hausers idé om et såvel interesseret som handlekraftigt publikum er i forbindelse hermed relevant at inddrage. Jeg vil argumentere for, at både seeren og virksomhederne, som benytter sig af den ’beskidte’ palmeolie, er formidlere af forandring. Videospottet er eksplicit rettet mod seeren, som Greenpeace opfordrer til at handle: ”Sign the petition” (1:27) for at lægge pres på virksomhederne. Implicit er videospottet rettet mod virksomhederne, som skal stoppe brugen af ’beskidt’ palmeolie. Publikum er dermed handlekraftigt; om det er interesseret, vil dets adfærd, eller manglen herpå, bevise. 16 Jf. Young (2018) 17 Jf. Greenpeace International 18 Jf. Bilag A 19 Jf. Magra (2018) 20 Jf. Lecture in progress 21 Jf. Bitzer (1997:12) 22 Jf. Jørgensen (2009:95) Organisationen Greenpeace er en tvingende omstændighed, da organisationen bærer en initial etos. Greenpeace mission er at afsløre globale miljøproblemer og fremme løsninger, som er essentielle for såvel en grøn som fredelig fremtid.23 YouTube, som i dette tilfælde udgør den fysiske kontekst, er ligeledes en tvingende omstændighed. Dette medie gør det muligt at dele videospottet på diverse sociale medier og personer imellem, hvorfor chancen for at nå en bred modtagergruppe på verdensplan er stor. Mediet gør det derfor muligt for den enkelte seer at være aktivt deltagende24, hvorfor jeg vil argumentere for, at også seeren er afsender af videospottet. Ligeledes vil jeg argumentere for, at Greenpeaces vinkel på sagen er en tvingende omstændighed. Klima er et højaktuelt emne verden over, men i nærværende videospot har Greenpeace valgt at fokusere på orangutangerne. Seeren opnår et andet syn på problemet, hvorfor seeren med større sandsynlighed reagerer. Da videospottet blev uploadet på YouTube, blev International Orangutan Day afholdt fem dage efter, d. 19. august 2018. På dette tidspunkt havde virksomhederne 500 dage til at nå 2020målene. 3.0 ”Let’s stop palm oil destroying the rainforest” Tidsangivelserne stammer alle fra videospottet Rang-tan: The story of dirty palm oil, Greenpeace, 2018. Videospottet falder i to dele: selve fortællingen om orangutangungen ved navn Rang-tan, der har mistet sit hjem og sin mor qua palmeolieindustrien, og som derfor ender på en lille piges værelse (0:00-1:21) samt Greenpeaces efterfølgende opfordring til handling fra seerens side (1:21-1:30). Desuden falder fortællingen i tre dele: 1) 0:00-0:32: Problemet opstår. Orangutangen befinder sig på pigens værelse, 2) 0:32-0:57: Grunden til problemet. Orangutangen fortæller, hvorfor den befinder sig på pigens værelse og 3) 0:57-1:21: Løsningen på problemet. Pigen vil redde orangutangens hjem. Video er et multimodalt ensemble, hvilket betyder, at flere modes med hver sit betydningspotentiale, som er socialt og kulturelt bestemt25, indgår i videoen samtidigt og udspiller sig i ét samlet udtryk. Af den grund er video såvel visuel som auditiv, hvilket Bateman et al. peger på ”[…] makes it so powerful” (Bateman et al. 2017:328). 23 Jf. Greenpeace: ”About” 24 Jf. Kress (2010:21-22) 25 Jf. Jewitt (2009:24) I nærværende videospot indgår den tekstlige, billedlige (stilbilleder/levende billeder) og lydlige mode. Den tekstlige mode indgår både som en del af fortællingen og Greenpeaces efterfølgende opfordring til handling. Den billedlige mode i form af levende billeder er selve fortællingen, og et stilbillede af en orangutang ses i slutningen af videospottet (1:21). Den lydlige mode udtrykkes i toner (underlægningsmusik), voice-over (tale) samt diegetisk lyd. Vigtigt er det ligeledes at pointere, at Greenpeaces logo er at se i højre hjørne (0:05-1:10), hvilket også udgør en mode. 3.1 Fiktionalitet som strategi ”Fiktionalitet er […] en strategi, som en afsender kan anvende som et middel til at opnå bestemte formål” (Jacobsen et al. 2013:32). Dermed sagt, at fiktionalitet er en seriøs form for kommunikation, som har et ærinde i den virkelige verden. En effekt af fiktionalitet er, at modtageren forsøger at fortolke det opfundne, hvilket kan have indflydelse på modtagerens opfattelse af det virkelige.26 Set fra modtagerens perspektiv er fiktionalitet ligeledes en strategi, som gør det retoriske artefakt forståeligt og relevant. Idet modtageren antager, at artefaktet er fiktionaliseret, antager denne samtidig, at artefaktet ikke refererer direkte til virkeligheden, men derimod skaber aspekter af en fiktiv verden.27 Double exposure er i forbindelse hermed værd at nævne, da modtageren kan ane det virkelige bag det fiktive. Det står klart, at Greenpeace gør brug af fiktionalitet, da hele fortællingen er animeret og bærer fiktionelle træk. Dog bryder et stilbillede af en orangutang (1:21) med fiktionaliteten, hvilket videospottets anden del også gør. 3.2 “There’s a human in my forest and I don’t know what to do” Videospottet starter ud i pigens værelse. Det første fiktionelle træk, som seeren bliver mødt af, er orangutangen, som befinder sig på pigens værelse. Derfor kan der argumenteres for, at naturen forstået som orangutangen stilles over for kulturen forstået som pigens værelse: “There’s a Rang-tan in my bedroom […]” (0:01-0:02). Hun observerer og fortæller, hvordan orangutangen leger med hendes bamser, låner hendes sko og ødelægger hendes stueplanter (0:04-0:09). Disse observationer understøttes af den legende og positive (dur) underlægningsmusik (0:00-0:18). Billedligt bliver det klart skitseret, at orangutangen ikke hører hjemme på dette værelse: den svinger sig i gardinet, planten, lampen, sengekanten og lågen, som var den i sine vante rammer: regnskoven. 26 Jf. Iversen & Nielsen (2019:6) 27 Jf. Jacobsen et al. (2013:35) I en hård tone, som understøttes af pigens finger, der peger i retning af døren (0:23), beder hun orangutangen om at gå. Pigen ses bagfra i medium close shot, hvor vinklen er vertikal28,29. Dermed står det klart, at hun har magten over orangutangen. Inden orangutangen når at gå, ser man pigen i close up.30 Hun ser undrende og bekymret ud og spørger i et stille toneleje derfor: ”Oh, Rang-tan in my bedroom, just before you go, why were you in my bedroom? I really want to know” (0:27-0:31). I en glidende kamerabevægelse zoomes der ind på orangutangens ansigt, som bliver vist i close up. Man ser frygten og aner det kommende flashback31 i orangutangens øjne. Dette understøttes af en skinger tone, som bidrager til en dramatisk stemning. Med cut bliver seeren gennem orangutangens ene øje, hvilket vises i extreme close up32, ført ind i hovedet på denne. Da skifter synsvinklen, hvilket voice-overen tydeliggør: “There is a human in my forest and I don’t know what to do” (0:33-0:36). Orangutangen får evnen til at tale og fortælle, hvad den har oplevet, hvilket er et fiktionelt træk, alt imens seeren også visuelt bliver vist, hvordan regnskoven og orangutangen er offer for palmeolieindustrien. Dette er denne frame sigende for: Billede 1: Greenpeace (2018:0:46) Bulldozeren bliver et symbol på palmeolieindustrien, der ødelægger orangutangens hjem: regnskoven. Med hjem konnoteres blandt andet tryghed, kærlighed og det velkendte. Dette tages fra orangutangen, idet den fortæller, hvordan regnskoven ryddes: ”You destroyed all of our trees for your food and your shampoo” (0:37-0:39) og brændes qua palmeolie: ”They’re burning it for palm oil […]” (0:52). At skoven nærmest er tom for træer, understøttes af ekkoet, man hører (0:42). 28 Jf. Kress & Leeuwen (1996:124ff.) 29 Jf. Bilag B1 30 Jf. Kress & Leeuwen (1996:124) 31 Jf. Bilag B2 32 Jf. Bateman et al. (2017:331) Attitude i framen, jf. Billede 1, er vertikal.33 Denne vinkel understøtter orangutangens position som lille og magtesløs, hvilket størrelsesforholdet mellem bulldozeren og orangutangen også gør. Dermed sagt, at magten ligger hos industrien, og orangutangen er offer for industriens handlinger. Orangutangen fortæller ligeledes, at ”He took away my mother, and I’m scared he he’ll take me too” (0:44-0:47). Patos får i denne sammenhæng stor betydning, da en ytring som denne med stor sandsynlighed fremkalder følelser hos seeren. Seeren får sympati med orangutangen, hvilket skal medføre, at seeren efterfølgende bliver motiveret til at skrive under. Seeren bliver gjort opmærksom på orangutangens eksistens, idet den i framen og hele anden del igennem er salience.34 Denne har sin velkendte, orange farve, hvor den omkringliggende skov er skildret i sort/hvid. Da orangutangen har fortalt sin historie, bliver seeren ført tilbage til pigens værelse. Inden osen fra afbrændingen af skoven når at forsvinde, siger orangutangen: ”[…] so I thought I’d stay with you” (0:55), hvorfor orangutangen implicit beder om pigens hjælp. Et sekund inden, at pigen imødekommer dette ønske, er der stille; silence35, hvilket symboliserer pigens eftertænksomhed. Med store øjne kigger hun fra stolen, som hun sidder på, og ned på orangutangen og udbryder pludselig: ”Oh, Rang-tan in my bedroom now I do know what to do. I’ll fight to save your home and I’ll stop you feeling blue. I’ll share your story far and wide so others can fight too” (0:59-1:09). Også tekstligt skildrer videospottet dette, da pigen har tegnet en tegning, hvorpå hun med håndskrift har skrevet: ”Save my friend” (1:08), hvilket gør hendes budskab personligt og nærværende. At der står my friend er samtidig interessant. Pigen udtrykker dermed eksplicit, at orangutangen er blevet hendes ven, og da mennesker af natur hjælper dem, de har kært, står det hende klart, at hun skal redde orangutangen. Implicit opfordres seeren til også at være med til at redde orangutangen og dens hjem ved både at dele videospottet, eftersom YouTube muliggør dette, og skrive under. Dette kommer også eksplicit til udtryk, idet Greenpeace skriver følgende: ”Sign the petition” (1:27). 3.3 En skarp kritik af palmeolie i fødevarer og skønhedsprodukter På sit værelse har pigen chokolade og shampoo, som indeholder palmeolie. Dette skildres såvel billedligt som tekstligt, idet der på pakken med chokolade står skrevet: ”XTRA Smooth chocolate” (Bi-lag B3). I dette tilfælde kommer det implicit til udtryk, at chokoladen indeholder palmeolie, eftersom 33 Jf. Kress & Leeuwen (1996:129ff.) 34 Jf. Ibid. (1996:163) 35 Jf. McKee (2006:349) olien gør, at chokoladens konsistens bliver mere glat.36 Orangutangen kigger på pakken for derefter at kaste den i retning af seeren (0:14-0:15), som derved bliver skarpt konfronteret med denne. I modsætningen hertil er det eksplicit udtrykt, at shampooen indeholder palmeolie: ”NEW / Silky SHAMPOO / with Palm oil” (Bilag B4). Silky er skrevet med store typer, hvilket er iøjnefaldende. Seeren kan ikke undgå at lægge mærke hertil, hvor det samtidig er bemærkelsesværdigt, at kamerabevægelsen bliver langsommere, idet orangutangen tager ved shampooen. Der dvæles ved denne frame, hvilket jeg anser som vigtigt at pointere, da Greenpeace dermed vil rette fokus mod dette produkt og dets indhold af palmeolie. Framen kan analyseres som et centreret billede, hvor det, som antages at være essentielt, er placeret i midten: shampooen (Bilag B4). Med voice-over og diegetisk lyd37 pointeres orangutangens vrede over produktets indhold af palmeolie, som er en underliggende grund til, at den har mistet sit hjem. Da voice-overen fortæller seeren, at orangutangen hyler af shampooen, begynder den at gøre dette (0:16-0:17). 3.4 Et fremtidssigte I slutningen af fortællingen kigger pigen i et kort sekund på orangutangen for derefter at lukke øjnene og pege op mod loftet, som i dette tilfælde skal symbolisere stjernerne, hvorefter hun siger: ”Oh, Rang-tan in my bedroom I swear it on the stars: the future's not yet written but I’ll make sure it's ours” (1:13-1:21). Selvom pigens udtryk (billedligt) er optimistisk, er underlægningsmusikken dramatisk, hvorfor disse to modes ikke stemmer overens. Til trods for silence mellem anden og tredje del, er anden dels dramatiske underlægningsmusik (mol) fortsat ind i tredje del. Dette kan være et tegn på, at orangutangen bærer det dramatiske og triste med sig. Dette understøtter orangutangens blik, som er rettet mod gulvet, hvor den samtidig ser trist og ked ud af det (1:15). Dette skal pigen bryde med ved at gøre den bevidst om, at hun vil kæmpe for orangutangernes fremtid, hvilket klart kommer til udtryk, idet pronominet ours bliver brugt. Fremtiden er ikke kun pigens, men også orangutangen, hvilket, jeg vil argumentere for, refererer til 2020-målene og Greenpeaces kamp mod ’beskidt’ palmeolie. Da hun har fortalt den dette, retter hun sit blik mod den, de får øjenkontakt, og hun sætter sig på hug og krammer den. Da smiler både pigen og orangutangen. Denne frame appellerer stærkt til seerens følelser, hvor den samtidig bliver et udtryk for, at også seeren kan gøre en forskel for, at dette fremtidssigte bliver en reel virkelighed. 36 Jf. Madsen (2018) 37 Jf. Bateman et al. (2017:331) 4.0 Vurdering og konklusion Med udgangspunkt i analysen vil jeg vurdere, hvorvidt videospottet er en passende respons set i for-hold til sin kontekst. Samtidig vil jeg vurdere, om spottet er effektivt. Campbell og Burkholders rationalistiske tilgang til effektkriteriet baserer på neo-aristotelismen. Det er vanskeligt at vurdere den faktiske effekt af det retoriske artefakt, hvorfor det derimod vurderes, hvilken effekt artefaktet bør have.38 Dog vil jeg argumentere for, at det foreløbige antal underskrifter gør det muligt at vurdere videospottets umiddelbare effekt. Over én million mennesker verden over har valgt at støtte Greenpeaces kamp, hvorfor jeg vurderer, at videospottet har haft og til stadighed er såvel passende som effektivt. Grunden til dets effekt vurderer jeg blandt andet til at være Greenpeaces brug af fiktionalitet. Med animation skildrer organisationen, hvordan regnskoven ryddes og afbrændes for palmeolie – og hvordan orangutangerne lider under dette. Dermed skabes der double exposure. Animation er i dette henseende hensigtsmæssigt, da palmeolieproduktionen i den virkelige verden kan være brutal, hvilket ville kunne medføre, at seeren lod sig skræmme. Med animation skaber Greenpeace derimod en fortælling, som seeren, herunder såvel børn som voksne, med stor sandsynlighed kan forholde sig til. Videospottet har en stærk patosappel. Dette vurderes værende såvel passende som effektivt. Idet synsvinklen ligger hos orangutangen, sætter seeren sig i dennes sted. Orangutangen fortæller, at den har mistet sin mor og sit hjem, regnskoven, hvilket produktionen af ’beskidt’ palmeolie er grunden til. Dette skildres ved også at lade gængse produkter som chokolade og shampoo indgå i videospottet, hvilket jeg vil argumentere for, at organisationen har valgt at gøre, da samtlige er forbrugere af disse produkter – uden de nødvendigvis er bevidste om konsekvenserne heraf. Idet seeren kan relatere til disse produkter, bliver videospottet vedkommende for seeren, hvor denne samtidig får sympati med orangutangen. Denne sympati opnås ydermere, idet orangutangen bliver menneskeliggjort ved at kunne tale og være formidler af sin egen oplevelse – et klart fiktionelt træk. At Greenpeace ikke bebrejder skovarbejderne, men derimod har fokus på produktionen af palmeolie, formår organisationen at skildre ved ikke at lade mennesker, men en bulldozer, rydde og afbrænde skoven. Dermed formår Greenpeace at tydeliggøre, at naturen ofres for kulturen, herunder industrien. En bulldozer hører industrien til, og da det er virksomheder, som beder selskaber (industri) om at rydde og afbrænde regnskove til fordel for palmeolieplantager, vurderes det værende passende. Mennesket skildret som pigen bliver derimod et symbol på handling og hjælp, hvilket kommer til udtryk, 38 Jf. Campbell & Burkholder (1997:111) idet hun ytrer således: ”I’ll share your story far and wide so others can fight too” (1:06-1:10). Dér skal seeren sætte sig i pigens sted og handle, ligesom hun gør: dele videospottet og dermed orangutangens historie. Ydermere opfordrer organisationen seeren til at skrive under: ”Sign the petition” (1:27) for at stoppe produktionen af ’beskidt’ palmeolie, hvilket fremgår af videospottets anden del. Dermed sagt, at mennesket skal handle, fordi orangutangerne kan ikke. Dette kommer også til udtryk, idet orangutangen implicit beder om hjælp ved at ytre følgende: ”[…] so I thought I’d stay with you” (0:55). Mediet har i forbindelse hermed en afgørende betydning. Fordi seeren kan dele spottet, bliver såvel Greenpeace som seeren afsender af videospottet. Idet seeren træffer valget om at dele spottet, deltager denne aktivt i Greenpeaces mål om at lægge pres på virksomheder, der har forpligtet sig til 2020-målene. Samlet set vurderer og konkluderer jeg, at videospottet er en passende respons. Samtidig med at Greenpeace og seerne, såfremt de skriver under, lægger pres på virksomhederne, som har forpligtet sig til 2020-målene, gør organisationen forbrugerne bevidste om, at virksomheder som eksempelvis Nestlé og Unilever støtter produktionen af ’beskidt’ palmeolie ved at anvende denne olie i deres produkter. Derfor skal virksomhederne så at sige holde, hvad de har lovet, såfremt de ønsker at fremstå troværdige og bibeholde deres etos for i sidste ende ikke at skade deres egen virksomhed. At Greenpeace dedikerer og dermed har fokus på orangutanger vurderer jeg værende velvalgt. Ikke blot, fordi dette er en anderledes vinkel sammenlignet et eventuelt fokus på klima, men også, fordi videospottet var blevet uploadet fem dage før, at International Orangutan Day fandt sted. Et samspil mellem disse to faktorer har bidraget til en skærpet opmærksomhed på orangutangernes vilkår. Aarhus Universitet Multimodel retorik Helena-Kristine Staal (201608372) Stefan Iversen Forårssemester 2019 Afleveres d. 14/7-19 Litteraturliste Primær Greenpeace International (2018): ”Rang-tan: The story of dirty palm oil” (https://www.youtube.com/watch?v=TQQXstNh45g) (udgave: 14. juni 2019) Sekundær Bateman, John et al. (2017): Multimodality; Berlin: De Gruyter Mouton Bitzer, Lloyd F. (1997): ”Klassikeren: Den retoriske situation”; i: Rhetorica Scandinavica 3, 9-17 Campbell, Karlyn K. & Burkholder, Thomas R. (1997): Critiques of Contemporary Rhetoric; 2. udg.: Wadsworth Publishing Company Greenpeace: ”About” (https://www.greenpeace.org/usa/about/) (udgave: 11. juni 2019) Greenpeace: “Act” (https://act.greenpeace.org/page/28678/petition/1?utm_campaign=palm_oil) (udgave: 10. juni 2019) Greenpeace (2018): “Moment of Truth” (https://www.greenpeace.org/international/publication/15395/moment-of-truth/) (udgave: 11. juni 2019) Greenpeace (2018): “Palmeolie-industri rydder Indonesiens regnskove i høj hast” (https://www.greenpeace.org/denmark/vi-arbejder-med/land/palmeolie-industri-rydder-indonesiensregnskove-i-hoej-hast/) (udgave: 10. juni 2019) Heide, Christoffer (2018): “Danskernes forbrug af palmeolie gør ondt på regnskoven” (https://www.dr.dk/nyheder/viden/klima/danskerens-forbrug-af-palmeolie-goer-ondt-paa-regnskoven) (udgave: 10. juni 2019) Iversen, Stefan & Skov Nielsen, Henrik (2019): ”Invention as Intervention in the Rhetoric of Barack Obama” (udkast) Jacobsen, Louise Brix et al. (2013): Fiktionalitet; Samfundslitteratur Jewitt, Carey (2009): The Routledge Handbook of Multimodal Analysis; Abingdon: Routledge Jørgensen, Charlotte (2015): Retorik: Teori og praksis; Frederiksberg C: Samfundslitteratur Kjeldsen, Jens E. (2008): “Mediated publics and rhetorical fragmentation”; i: Democracy, journalism and technology: New developments in an enlarged Europe, 115-128 Kress, Gunther (2010): Multimodality: A social semiotic approach to contemporary communication; New York: Routledge Kress, Gunther & van Leeuwen, Theo (1996): Reading Images: The Grammar of Visual Design; Routledge Lecture in progress (2018): “Parts of the Process – Behind the scenes of the banned Greenpeaceturned-Iceland ad, with Passion Animation Studies” (https://lectureinprogress.com/journal/savingrang-tan-the-makings-of-greenpeaces-palm-oil-film) (udgave: 10. juni 2019) Madsen, Sofie Funch (2018): ”Palmeolie: Vær opmærksom på disse 10 madvarer” (https://taenk.dk/test-og-forbrugerliv/mad-og-indkoeb/palmeolie-vaer-opmaerksom-paa-disse-10-madvarer) (udgave: 10. juni 2019) Magra, Iliana (2018): “U.K. Ad Highlighting Plight of Orangutans Is Deemed Too ‘Political’ to Air” (https://www.nytimes.com/2018/11/14/world/europe/palm-oil-ad-uk-iceland.html) (udgave: 10. juni 2019) McKee, Heidi (2006): ”Sound matters: Notes toward the analysis and design of sound in multi-modal webtexts”; i: Computers and Composition 23, 335-354 Nielsen, Jørgen Steen (2007): ”’Grøn’ diesel af palmeolie skaber koks i klimaet” (https://www.information.dk/udland/2007/12/groen-diesel-palmeolie-skaber-koks-klimaet) (udgave: 10. juni 2019) Verdens Skove: ”Palmeolie” (https://www.verdensskove.org/node/34730) (udgave: 10. juni 2019) World Wildlife Fund (WWF): “Ansvarligt produceret palmeolie” (https://www.wwf.dk/wwfs_arbejde/skov/palmeolie_skader_skoven/ansvarligt_produceret_palmeolie/) (udgave: 11. juni 2019) World Wildlife Fund (WWF): ”Palmeolie skader skoven” (https://www.wwf.dk/wwfs_arbejde/skov/palmeolie_skader_skoven/) (udgave: 10. juni 2019) Young, Nick (2018): “Dame Emma Thompson leads celebs to give global brands 500-day warning: ‘Stop forest destruction for palm oil and save orangutans’” (https://www.greenpeace.org/new-zealand/press-release/dame-emma-thompson-leads-celebs-to-give-global-brands-500-day-warningstop-forest-destruction-for-palm-oil-and-save-orangutans/) (udgave: 12. juni 2019) 